<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 id="toc_id_3" class="block3">BÖLÜM BİR - KİRLİ KÖKENLERİ </h1>
	<p class="block2"> </p>
	<p class="block5">BİR</p>
	<p class="block4">Bir zamanlar, dünya daha gençken, Smith adında bir Marslı vardı.</p>
	<p class="block4">Valentine Michael Smith vergi kadar gerçekti ama türünün tek örneğiydi.</p>
	<p class="block4">Arz'dan Mars'a yapılacak ilk insanlı keşif gezisinin mürettebatı, uzaydaki en büyük tehlikenin insanın kendisi olduğu varsayımına dayanılarak seçilmişti. O zamanlar, Ay'daki ilk insan kolonisinin kurulmasının üstünden sadece sekiz Arz yılı geçmişken, gezegenler arası uçuşlar, insanı canından bezdiren çift teğetli yarı elips serbest düşüş yörüngeleriyle yapılabiliyordu. Arz'dan Mars'a iki yüz elli sekiz güne, bir o kadar da dönüş için, üzerine de Mars'ta geçecek, iki gezegenin, çift teğetli dönüş yörüngesinin çizilmesine izin vereceği, göreli konumları almaları için emekleyerek ilerlemeleri beklenecek dört yüz elli beş günü ekleyin, toplamda neredeyse üç Arz yılı ediyordu bu yolculuk.</p>
	<p class="block4">İnsanı bezdiren uzunluğu bir yana, bu yolculuk aynı zamanda çok riskliydi. Envoy adındaki bu uçan tabut, yalnızca bir uzay istasyonunda yakıt ikmali yapıp sonra da Arz atmosferini yalayıp geçen bir dalışla Mars'a yollanabiliyordu. Mars'a varınca da tabii ki inerken çakılmadıysa, tepkime-kütle depolarını dolduracak suyla yiyecek bir şeyler bulabildiyse, bin türlü başka şey ters gitmediyse geri dönebiliyordu.</p>
	<p class="block4">Yine de fiziksel tehlikelerin, psikolojik gerilimlerden çok daha önemsiz olduğuna karar verilmişti. Sekiz insanın, neredeyse üç Arz yılı boyunca maymunlar gibi doluştukları gemide, insanların normalde birbirleriyle geçindiğinden çok daha iyi geçinmeleri gerekiyordu. Önceki dersler, tamamen erkeklerden oluşan bir grubun sağlıksız ve toplumsal olarak dengesiz olduğunu gösterdiği için bu seçenek reddedilmişti. İdeal mürettebatın, gereken nitelikler böyle bir bileşimde bulunabilirse, dört evli çift olduğuna karar verildi.</p>
	<p class="block4">İhaleyi alan Edinburgh Üniversitesi, mürettebat seçimi için taşeron olarak Toplumsal Araştırmalar Enstitüsü'yle anlaştı. Gönüllülerin çoğunluğunu yaş, sağlık durumu, düşünce yapısı, eğitim ve huy gibi nedenlerle eledikten sonra bile, Enstitünün elinde, üzerinde çalışılması gereken, her biri vücutça, zihince sağlıklı ve gereken özel becerilerden en az birisine sahip dokuz binden fazla aday kalmıştı. Enstitünün kabul edilebilir durumda dört çiftten oluşan birkaç mürettebat bulması umuluyordu.</p>
	<p class="block4">Böyle bir mürettebat bulunamadı. Gereken temel uzmanlıklar, astrogasyon, tıp doktorluğu, aşçılık, makinistlik, gemi komutanlığı, anlambilim, kimya mühendisliği, elektronik mühendisliği, fizik, jeoloji, biyokimya, atom mühendisliği, fotoğrafçılık, hidroponik ve roket mühendisliği idi. Mürettebatı oluşturan herkes ya birden fazla beceriye ya da kısa sürede yeni uzmanlıkları öğrenebilme yeteneğine sahip olmalıydı. Bu sekiz kişilik grubun özelliklerine sahip yüzlerce takım vardı; bu takımlardan üçü hem istenen niteliklere sahip çıktı, hem de sağlıklı ve zekiydi. Fakat her üç durumda da uyumluluk için mizaç faktörlerini değerlendiren psikologlar dehşet içinde kaldılar.</p>
	<p class="block4">İhale üstlenicisi uyumluluk katsayısının düşürülmesini önerdi; Enstitü de aldığı çok sıfırlı dolarlık ücreti iade etmeyi sertçe teklif etti. Bu arada, adı kaydedilmemiş bir bilgisayar programcısı, makineleri üç çiftten oluşan mürettebat adaylarını bulması için çalıştırıyordu. Her biri, bu çiftin tamamlaması gereken, kendi özelliklerine göre uyumlu birkaç düzine takım buldu. Tabii bunlar olurken, makineler ölümlerle, adaylıktan çekilmeler ve yeni gönüllülerle değişmekte olan veriyi gözden geçirmeyi sürdürüyordu.</p>
	<p class="block4">Anlaşıldığı kadarıyla M.S., D.F. Yedekler Komutanı, sınırsız yetkili pilot ve Ay görevini tamamlamış, kırk yaşında deneyimli bir asker olan Yüzbaşı Michael Brant'ın enstitüde bir arkadaşı vardı. Bu kişi, bekâr kadın gönüllüleri tarayarak yüzbaşıyla birlikte mürettebatı tamamlayacak ve makinenin kabul edilebileceği takımı oluşturacak kişiyi arıyordu. Bütün bunlar da Yüzbaşı'nın jete atlayıp Avustralya'ya uçması ve kendinden 9 yaş büyük, at suratlı bir kız kurusu olan anlam- bilimci Dr. Winifred Coburn'a evlilik teklif etmesiyle sonuçlandı. Dr. Coburn, Carlsbad Arşivlerinde muzip ifadeli ancak pek de çekici olmayan bir fotoğrafıyla yer alıyordu.</p>
	<p class="block4">Belki de Brant, içeriden kimsenin yardımı olmaksızın, bir keşfe komuta etmek için gereken sezgisel cesaretle hareket etmişti. Her ne olduysa oldu, ışıklar yanıp söndü, delikli kartlar çıktı ve Envoy için bir mürettebat bulundu:</p>
	<p class="block4">Yüzbaşı Michael Brant, kaptan-pilot, astrogatör, yardımcı aşçı, yardımcı fotoğrafçı, roket mühendisi.</p>
	<p class="block4">Dr. Winifred Coburn Brant, 41, anlambilimci, uygulamalı hemşire, ambar sorumlusu, tarihçi.</p>
	<p class="block4">Bay Francis X. Seeney, 28, komutan yardımcısı, yardımcı pilot, astrogatör, astrofizikçi, fotoğrafçı.</p>
	<p class="block4">Dr. Olga Kovalic Seeney, 29, aşçı, biyokimyacı, hidroponikçi.</p>
	<p class="block4">Dr. Ward Smith, 45, doktor ve cerrah, biyolog.</p>
	<p class="block4">Dr. Mary Jane Lyle Smith, 26, nükleer enerji mühendisi, elektronik ve güç teknisyeni.</p>
	<p class="block4">Bay Sergei Rimsky, 35, elektronik mühendisi, kimya mühendisi, makinist ve tamirci, kriyolog.</p>
	<p class="block4">Bayan Eleanora Alvarez Rimsky, 32, jeolog ve selenolog, hidroponikçi.</p>
	<p class="block4">Mürettebat, genel olarak istenen yeteneklere sahip olmasına rağmen bazı durumlarda ikincil beceriler kalkış öncesi haftalardaki yoğun eğitimle kazanıldı. Daha da önemlisi, karşılıklı olarak uyumlu olmalarıydı.</p>
	<p class="block4">Belki de fazla uyumluydular.</p>
	<p class="block4">Envoy, aksilik olmaksızın belirlenmiş zamanda kalktı. Yolculuğunun erken evrelerinde gönderdiği günlük raporlar herkes tarafından rahatlıkla dinlenebiliyordu. Uzaklaşıp gönderdiği sinyaller zayıfladıkça Arz'ın haberleşme uyduları tarafından yakalanıp aktarılmaya başlandılar. Mürettebat mutlu ve sağlıklı görünüyordu. Dr. Smith'in en büyük derdi mantar hastalığı salgınıydı. Serbest düşüşe çabuk uyum sağlanmış ve ilk haftadan sonra baş dönmesi ilaçları gerekmemişti. Kaptan Brant; disiplin sorunu yaşadıysa bile bunları Arz'a rapor etmemeyi tercih etmişti.</p>
	<p class="block4">Envoy, Phobos'un yörüngesinin hemen içinde geçici bir yörüngeye girdi ve iki haftayı buradan Mars yüzeyini fotoğraflı incelemeyle geçirdi. Sonra Kaptan Brant bir telsiz mesajı gönderdi: "Yarın, GSZ ile saat 12.00'de Lacus Soli'nin hemen güneyine iniş girişiminde bulunacağız." Bir daha başka mesaj da alınamadı. </p>
	<p class="block2"> </p>
	<p class="block5">İKİ</p>
	<p class="block4">Mars, insanlar tarafından tekrar ziyaret edilmeden bir çeyrek Arz yüzyılı geçti. Envoy'dan sonraki altı yıl sessiz geçtikten sonra, Géographie Society ve La Société Astronautique Internationale'nin ortaklaşa finanse ettiği robot sonda Zombie uzay boşluğunu geçti, bekleme süresince yörüngede kaldı ve döndü. Robot aracın çektiği fotoğraflar insan standartlarına göre hiç de çekici olmayan bir dünya gösteriyordu. Aracın üzerindeki kayıt cihazları, Mars atmosferinin inceliğini ve insan yaşamına elverişli olmadığını doğruladı.</p>
	<p class="block4">Ama Zombie nin çektiği fotoğraflar ‘kanalların’ açıkça bir tür mühendislik eseri olduğunu ve sadece şehir harabeleri olarak yorumlanabilecek başka ayrıntıları da gösteriyordu. Eğer Üçüncü Dünya Savaşı araya girmemiş olsaydı, büyük ölçekli ve insanlı bir keşif gezisi zaman kaybetmeden yapılırdı.</p>
	<p class="block4">Ama savaş ve geçen zaman, yitirilmiş Envoy'dan çok daha geniş çaplı ve sağlam bir araştırma gezisiyle sonuçlandı. Federasyon Gemisi Champion, tamamı erkek, 18 tecrübeli uzay adamından oluşan mürettebat ve onlardan çok daha kalabalık erkek öncüyle beraber, Lyle İtkisi kullanarak yolculuğu sadece 19 günde yaptı. Kaptan Van Tromp'un niyeti Envoy'u aramak olduğundan, Champion da Lacus Soli'nin hemen güneyine indi. Bu ikinci keşif gezisi, Arz'a günlük rapor veriyordu ama gönderdiği 3 mesaj, bilimsel olmaktan çok ötedeydi. </p>
	<p class="block4">İlki: "Roket Gemisi Envoy bulundu. Kurtulan yok."</p>
	<p class="block4">Dünyayı yerinden oynatan ikinci mesaj: "Mars'ta hayat var."</p>
	<p class="block4">Üçüncüsü ise: "23-105 Mesajına düzeltme. Envoy'dan kurtulan bir kişi bulundu." </p>
	<p class="block2"> </p>
	<p class="block5">ÜÇ</p>
	<p class="block4">Kaptan Willem Van Tromp insancıl ve sağduyulu bir adamdı. Önden haber gönderdi: "Yolcum, kamuya açık bir karşılama töreninin gerilimine maruz bırakılmamalıdır, tekrarlıyorum, gerilime maruz bırakılmamalıdır. Düşük-G bir mekik, sedye, ambulans ve silahlı muhafız hazır bulunsun."</p>
	<p class="block4">Kaptan, gemi doktoru Dr. Nelson'u, Valentine Michael Smith'in Bethesda Tıp Merkezinde özel bir odaya yerleştirilmesi, özenle hidrolik bir yatağa aktarılması ve deniz piyadesi muhafızlar tarafından dış temastan korunmasını sağlaması için onunla birlikte gönderdi. Kendisi de Federasyon Yüksek Konseyinin olağanüstü toplantısına katıldı.</p>
	<p class="block4">Valentine Michael Smith yatağına aktarılmaktayken, Bilim Başbakanı öfkeyle söyleniyordu: "Kabul ediyorum, Kaptan, ne olursa olsun bilimsel bir araştırma olan bu gezinin askeri komutanı olarak yetkiniz, geçici süreyle sorumluluğunuzda bulunan bir kişiyi korumak için sıra dışı tıbbi hizmet isteme hakkını size veriyor fakat şimdi bakanlığımın işlevlerine haddinizi aşarak karışmanızı anlayamıyorum. Neden? Smith gerçek bir bilimsel hazine!"</p>
	<p class="block4">"Evet. Sanırım öyle, efendim."</p>
	<p class="block4">"Eğer öyleyse, neden..." Bilim Başbakanı durarak Barış ve Askeri Güvenlik Başbakanı'na döndü. "David? Bu iş belli ki artık benim yetki alanımda. Adamlarına gerekli emirleri verirmisin? Ne de olsa, Profesör Kennedy ve Doktor Okajima ayarında ki sadece ikisinden bahsediyorum, adamları sonsuza kadar uzak tutamayız. Buna dayanamazlar."</p>
	<p class="block4">Barış Başbakanı cevap vermedi ama sorgularcasına Kaptan van Tromp'a göz attı. Kaptan başını iki yana salladı. "Hayır, efendim."</p>
	<p class="block4">"Neden hayır?" diye diretti Bilim Başbakanı. "Hasta olmadığını kabul ettiniz."</p>
	<p class="block4">"Kaptana açıklaması için fırsat ver, Pierre," dedi Barış Başbakanı. "Evet, Kaptan?"</p>
	<p class="block4">"Smith hasta değil, efendim," dedi Barış Başbakanı'na Kaptan, "ama iyi de değil. 1-G alanında hiç bulunmadı daha önce. Şu anda alıştığından 2.5 kat daha ağır çekiyor ve kasları buna uygun değil. Arz-Normali hava basıncına da alışık değil. Hiçbir şeye alışık değil ve üstündeki gerilim onun için çok fazla. Yapmayın beyler, l-G'ye dönmekten ben bile it gibi yorgunum ve ben bu gezegende doğdum."</p>
	<p class="block4">Bilim Başbakanı küçümser gibiydi. "Bütün endişeniz ivme yorgunluğuysa, bunu bekliyorduk, sevgili Kaptan. Sizi temin ederim. Solunum ve kalp değerleri dikkatle takip ediliyor. Biz de tamamen hayal gücü ve öngörüden yoksun değiliz. Ne de olsa, ben de uzaya çıktım. Nasıl bir şey olduğunu biliyorum. Bu Smith denen adam..."</p>
	<p class="block4">Kaptan van Tromp artık gürültü koparma zamanının geldiğine karar vermişti. Kendi yorgunluğunu -hem de ne yorgunluk- bir mazeret olarak kullanabilirdi, kendisini Jüpiter'e inmiş gibi hissediyordu ve bir yüksek konsey üyesinin bile Mars'a yapılan ilk başarılı seferin komutanına karşı çok sert davranmayı göze alamayacağının farkındaydı.</p>
	<p class="block4">Böylece, konuşmayı homurdanarak kesti. "Şey! 'Bu Smith denen adamın...Bu ‘adamın!' Onun ne olmadığını göremiyor musunuz?" </p>
	<p class="block4">"Ne?"</p>
	<p class="block4">"Smith.. bir... insan... değil."</p>
	<p class="block4">"Ha? Açıklayın, Kaptan."</p>
	<p class="block4">"Smith bir insan değil. Bir insanın genlerine ve soyuna sahip ama insan değil. İnsandan daha çok bir Marslı o. Biz gidene kadar asla bir insan görmemişti. Bir Marslı gibi düşünüyor, bir Marslı gibi hissediyor. Bizimle hiçbir ortak noktası olmayan bir ırk tarafından yetiştirildi. Yahu, cinsellik bile yok onlarda. Smith daha önce hiç kadın görmedi ve emirlerime uyulduysa hâlâ da görmemiştir. İnsan soyundan gelme ama çevresi ve yetiştirilişiyle bir Marslı. Şimdi, eğer onu çıldırtmak ve meşhur 'bilimsel hazinenizi' ziyan etmek istiyorsanız, kalın kafalı profesörlerinizi çağırın da onu didik didik etsinler. Ona iyileşip güçlenmesi ve bu dünya denen tımarhaneye alışması için hiçbir şans vermeyin. Devam edin, limon gibi sıkın onu. Benden günah gitti; işimi yaptım!"</p>
	<p class="block4">Sessizlik, Genel Sekreter Douglas'ın bizzat kendisi tarafından sakince bozuldu. "İşinizi çok da iyi yaptınız, Kaptan. Önerileriniz dikkate alınacaktır ve alelacele bir şeyler yapmayacağımıza emin olun. Eğer bu Smith denen adamın ya da Mars'tan Gelen Adam'ın uyum sağlamak için birkaç güne ihtiyacı varsa, eminim ki bilim biraz bekleyebilir, bu yüzden, sakin ol, Pete. Tartışmanın bu kısmını kapatalım beyler ve diğer konulara geçelim. Kaptan van Tromp yorgun."</p>
	<p class="block4">"Bir şey var ki bekleyemez," dedi Halkla İlişkiler Bakanı.</p>
	<p class="block4">"Şey, Jock?"</p>
	<p class="block4">"Eğer kısa zamanda Mars'tan Gelen Adam'ı stereo ekranlarına çıkaramazsak, nur topu gibi ayaklanmalarınız olacak Sayın Sekreter."</p>
	<p class="block4">"Hımm, Abartıyorsun Jock. Mars davası haberlerde olacak elbette. Ben, kaptana ve cesur mürettebatına madalya verirken; hem yarın olsa daha iyi olur. Kaptan van Tromp bize deneyimlerini anlatacak. Tabii ki bir gece dinlenmeden sonra, Kaptan."</p>
	<p class="block4">Bakan başını iki yana salladı.</p>
	<p class="block4">"Beğenmedin mi, Jock?"</p>
	<p class="block4">"Halk, ağızları bir karış açık seyredebilsinler diye en azından bir tane canlı Marslı getirilmesini umuyordu. Getirmediklerine göre Smith'e ihtiyacımız var, hem de fena halde."</p>
	<p class="block4">"Canlı Marslılar mı?" Genel Sekreter Douglas Kaptan van Tromp'a döndü. "Marslıların filmlerini çektiniz, değil mi?"</p>
	<p class="block4">"Binlerce metre."</p>
	<p class="block4">"İşte cevabın, Jock. Canlı yayın zorlaşınca Marslıların filmlerine yüklenin. İnsanlar buna bayılacaktır. Şimdi, kolonileşme olasılığına gelelim Kaptan: Marslıların buna karşı çıkmadığını söylediniz?"</p>
	<p class="block4">"Şey, hayır, efendim ama kabul de etmediler."</p>
	<p class="block4">"Anlayamadım?"</p>
	<p class="block4">Kaptan van Tromp dudağını ısırdı. "Efendim, bunu nasıl açıklayacağımı bilemiyorum. Bir Marslıyla konuşmak bir yankıyla konuşmak gibi. İtiraz yok ama sonuç da yok."</p>
	<p class="block4">"Anlambilimsel bir güçlük mü acaba? Belki de, adı neydi, şu sizin anlambilimci, onu da getirmeliydiniz. Yoksa dışarıda bekliyor mu?"</p>
	<p class="block4">"Adı Mahmud, efendim. Hayır, Doktor Mahmud pek iyi değil. Önemsiz bir sinir krizi geçiriyor, efendim." Körkütük sarhoş olmanın ahlaki karşılığı, diye içinden geçirdi Kaptan.</p>
	<p class="block4">"Uzay sarhoşu mu?"</p>
	<p class="block4">"Belki biraz." Bu lanet olası köstebekler!</p>
	<p class="block4">"Neyse, kendine gelince onu getirin buraya. Smith denen delikanlı da çevirmen olarak yardımcı olabilir."</p>
	<p class="block4">"Belki," dedi van Tromp, şüpheyle.</p>
	<p class="block2"> </p>
	<p class="block4">Tam o anda Smith denen delikanlı hayatta kalmakla meşgüldü. Bu inanılmaz yerdeki mekânın tuhaf şekli tarafından ezilen ve güçsüzleşen vücudu, yabancıların onu yerleştirdiği yuvanın yumuşaklığıyla biraz olsun rahat etmişti. Direnmeyi bırakıp üçüncü düzeyini solunum ve nabzına çevirdi.</p>
	<p class="block4">O anda da kendini tüketmekte olduğunu fark etti. Ciğerleri neredeyse yurdundaki kadar çok çaba sarf ediyor, kalbiyse, zehirlercesine zengin ve tehlikeli derecede sıcak bir atmosferin boğuculuğu ve mekânın sıkıştırıcı etkilerinin verdiği rahatsızlıkla akışı dağıtmak için çırpınıyordu. Hemen gerekli önlemleri almaya başladı.</p>
	<p class="block4">Nabzını dakikada yirmiye, solunumunu da fark edilemeyecek düzeye indirip sabitledi ve dikkati başka yerdeyken istem dışı çözülmeyeceğinden emin olacak kadar uzun bir süre kendisini izledi. İkisinin de düzgünce devam ettiğine ikna olduktan sonra ikinci düzeyinin minik bir parçasını nöbette bırakarak kalanını kendi içine çekti. Bu son olayların yapılanımlarını kendisine uydurmak için gözden geçirmesi gerekiyordu; sonra da kendisini yutmadılarsa, onları bağrına basıp kutsayacaktı.</p>
	<p class="block4">Nereden başlamalıydı? Yurdunu terk ettiğinde, artık kendi yuvalısı olan bu diğerlerini kucaklamasından mı, yoksa doğrudan bu sıkışmış mekâna gelişinden mi? Bir anda, varışının ışıklarını ve seslerinin saldırısını zihin sarsan bir acıyla hissetti. Hayır, henüz o yapılandırmayı bağrına basıp kutsamaya hazır değildi. Geri! Geri! Artık kendisinin olan bu diğerlerini ilk gördüğü andan da geriye. Hatta yuvalı kardeşlerine benzemediği gerçeğini ilk grokunu izleyen nekahat döneminden de önceye... yuvanın kendisine.</p>
	<p class="block4">Hiçbir şekilde Arz sembolleriyle düşünmüyordu. Bir Hintlinin bir Türkle alışveriş yaparken kullandığı ama o kadar kolay konuşamadığı, daha yeni öğrendiği basit bir İngilizcesi vardı. Smith İngilizce'yi herhangi birisinin bir şifre kitabını kullanacağı şekilde, her sembol için bezdirici ve kusursuzluktan uzak bir çeviriyle kullanıyordu. Şimdi de düşünceleri, herhangi bir insan deneyiminden çok uzaklarda, tercüme edilemez bir noktaya gelen, yarım milyon yıllık acayip yabancı bir kültürün saf Marslı soyutlamalarıydı.</p>
	<p class="block4">Bitişik odada, stajyer Dr. "Tad" Thaddeus, Smith'in özel hastabakıcısı Tom Meechum'la iskambil oynuyordu. Thaddeus'un bir gözü ibre ve göstergelerdeyken her iki gözünü elindeki kartlara vermişti; yine de hastasının her kalp atışına dikkat ediyordu. Yanıp sönen bir ışık atışların dakikada doksan ikiden yirmiden aza düştüğünü gösterince, kartları bir kenara atıp ayağa fırladı ve hemen ardında Meechum'la beraber Smith'in odasına koştu.</p>
	<p class="block4">Hasta hidrolik yatağın esnek derisi üzerinde yüzmekteydi, ölmüş gibi görünüyordu. Thaddeus bir küfür savurdu ve öfkeyle bağırdı, "Doktor Nelson'u çağır!"</p>
	<p class="block4">"Peki, efenim!" dedi Meechum ve ekledi: "Şok düzeneği nasıl olur, doktor? Kalbi çoktan durmuş."</p>
	<p class="block4">"Doktor Nelson'u çağır!"</p>
	<p class="block4">Hastabakıcı hızla dışarı fırladı. Stajyerse dokunmaktan kaçınarak olabildiğince yakından hastayı inceledi. Yüksek yerçekimine henüz alışamamış ve uzayda uzun süre kalmış bir adamın doğal olmayan beceriksizliğiyle yürüyen yaşlıca bir doktor içeri girdiğinde aynı şeyi yapmayı sürdürüyordu. "Evet, doktor?"</p>
	<p class="block4">"Hastanın solunumu, ateşi ve nabzı aniden düştü, şey, yaklaşık iki dakika kadar önce, efendim."</p>
	<p class="block4">"Onun için ya da ona ne yaptın?"</p>
	<p class="block4">"Hiçbir şey efendim. Talimatlarınız..."</p>
	<p class="block4">"Güzel." Nelson, Smith'e bir göz attı ve yatağın arkasındaki, muayene odasındakilerin eşi olan cihazları inceledi. "Bir değişiklik olursa haberim olsun." Dışarı yürüdü.</p>
	<p class="block4">Thaddeus şaşırmış görünüyordu. "Ama Doktor..." Sustu.</p>
	<p class="block4">"Devam edin, Doktor," dedi Nelson, sertçe. "Teşhisiniz nedir?"</p>
	<p class="block4">"Ih, hastanız hakkında olumsuz konuşmak istemem, efendim."</p>
	<p class="block4">"Boş verin. Teşhisinizi sordum."</p>
	<p class="block4">"Şey, efendim. Şok, atipik belki," diye kekeledi, "ama şok ve ölüme gidiyor."</p>
	<p class="block4">Nelson başıyla onayladı. "Oldukça mantıklı. Ama bu mantıklı bir vaka değil. Sakin ol, evlat. Geri dönüş yolunda bu hastayı, bu halde yarım düzine kere gördüm. Hiçbir anlamı yok. Bak." Nelson hastanın sağ kolunu kaldırdı ve bıraktı. Kol bıraktığı yerde kaldı.</p>
	<p class="block4">"Katalepsi mi? diye sordu Thaddeus.</p>
	<p class="block4">"İstersen öyle de. Kuyruğa bacak demek onu bacak yapmaz. Bu konuda endişelenmeyin, Doktor. Bu vakayla ilgili hiçbir şey tipik değil. Rahatsız edilmemesini sağlayın ve bir değişiklik olursa beni arayın yeter." Smith'in kolunu yerine indirdi.</p>
	<p class="block4">Nelson gidince, Thaddeus hastaya bir kez daha baktı, başını iki yana salladı ve muayene odasındaki Meechum'a katıldı. Meechum kartlarını aldı ve sordu. "Oyuna devam mı?"</p>
	<p class="block4">"Hayır."</p>
	<p class="block4">Meechum bekledi ve sonra ekledi: "Doktor, bana sorarsan, içerideki vaka sabaha çıkmadan yolcu."</p>
	<p class="block4">"Sana soran olmadı."</p>
	<p class="block4">"Benim hatam."</p>
	<p class="block4">"Çık ve nöbetçilerle bir sigara iç. Düşünmek istiyorum."</p>
	<p class="block4">Meechum omuz silkti ve çıktı. Thaddeus alt çekmeceyi açtı, bir şişe çıkardı ve düşünmesine yardım etmesi için bardağa bir doz doldurdu. Meechum koridordaki nöbetçilere katıldı; hemen dikleştiler ama kim olduğunu gördüler ve rahatladılar. Uzun olan deniz piyadesi sordu; "N'aber, dostum? Deminki heyecan neydi öyle?"</p>
	<p class="block4">"Pek bir şey değil. Hasta beşiz doğurdu da biz de ne isim koysak diye tartışıyorduk. İçinizden hangi maymunun bir izmariti var? Ve de ateşi?"</p>
	<p class="block4">Diğer deniz piyadesi ceplerinde aranarak bir paket sigara çıkardı. "Çok sigara içer misin?" diye tatsız bir tavırla sordu.</p>
	<p class="block4">"Şöyle böyle. Sağ ol." Meechum sigarayı dudaklarının arasına aldı ve bu halde konuştu: "Yeminle, beyler, bu hasta hakkında hiçbir şey bilmiyorum. Keşke bilseydim."</p>
	<p class="block4">"'Kesinlikle Kadın Yok' emri de ne demek oluyor? Bu adam bir çeşit seks manyağı mı?"</p>
	<p class="block4">"Bildiğim kadarıyla değil. Tek bildiğim onu buraya Champion'dan getirdikleri ve kesin bir sessizlik içinde olması gerektiği."</p>
	<p class="block4">"Champion mu?" dedi ilk piyade. "Tabii! Şimdi anlaşılıyor."</p>
	<p class="block4">"Ne anlaşılıyor?"</p>
	<p class="block4">"Sebebi var. Aylardır hiç kadınla beraber olmadı, hiç kadın görmedi, hiçbir kadına dokunmadı. Ve hasta. Anlıyor musunuz? Eğer bir kadınla olursa kendisini öldürür diye korkuyorlar." Göz kırptı ve dumanı üfledi. "Benzer durumda olsaydım ben kesin kendimi öldürürdüm. Etrafında hiç piliç istememelerine şaşmıyorum."</p>
	<p class="block4">Smith doktorların ziyaretini fark etmişti ama niyetlerinin iyi olduğunu grokladığından çoğunluğunu bulunduğu yerden silkip kaldırmak gereksizdi.</p>
	<p class="block4">Smith, insan hemşirelerin hastaların yüzünü yıkama bahanesiyle ıslak bezlerle tokatladıkları sabah saatinde yolculuğundan geri döndü. Kalp atışlarını hızlandırdı, solunumunu arttırdı ve tekrar çevresindekilere, sükûnetle seyrederek, dikkat etmeye başladı. Ayrım gözetmeksizin önemli önemsiz bütün ayrıntılara şükrederek, odayı gözden geçirdi. Aslında, önceki gün buraya getirildiğinde kaplayacak durumda olmadığı için, odayı ilk kez görüyordu. Bu sıradan oda onun için hiç de sıradan değildi; ne tüm Mars'ta ona uzaktan yakından benzeyen bir şey vardı, ne de Champion'un kama şekilli metal duvarlı kamaraları onu andırıyordu. Ama yuvasını buraya bağlayan olayları yeniden yaşadığından kabul etmeye, takdir etmeye ve bir dereceye kadar da bağrına basmaya hazırdı.</p>
	<p class="block6">Odada, başka bir canlı yaratığın var olduğunun farkına vardı. Bir ev örümceği tavandan aşağı doğru, ağının ucunda öylesine bir yolculuk yapıyordu. Smith zevkle onu izledi ve onun insanların yuvalılarından biri olup olmadığını merak etti.</p>
	<p class="block6">Tam o anda, Thaddeus'dan vardiyayı devralan stajyer Doktor Archer Frame içeri girdi. "Günaydın," dedi. "Kendini nasıl hissediyorsun?"</p>
	<p class="block6">Smith soruyu zihninde evirip çevirdi. İlk deyimi, onu cevap gerektirmeyen ama tekrarlanabilecek ya da tekrarlanmayabilecek biçimsel bir ses olarak tanıdı. İkinci deyim ise zihninde olası birkaç çeviriyle listeleniyordu. Eğer Doktor Nelson kullansaydı, tek bir anlama geliyordu; ama Kaptan van Tromp kullandığında biçimsel bir sesti ve cevap gerektirmiyordu.</p>
	<p class="block6">Bu yaratıklarla iletişim kurmaya çalıştığında sık sık onu saran dehşeti hissetti. İnsanlarla tanışmadan önce bilmediği korkutucu bir duyguydu bu. Ama vücudunu sakin kalması için zorladı ve cevap vermeye cesaret etti: "İyi hissediyorum."</p>
	<p class="block6">"İyi!" diye tekrarladı yaratık. "Doktor Nelson bir dakika içinde bizimle olacak. Kendini kahvaltı için iyi hissediyor musun?"</p>
	<p class="block6">Sorgudaki beş sembol de Smith'in dağarcığında vardı ancak doğru duyduğuna inanmakta zorluk çekiyordu. Besin olduğunu biliyordu ama "besin olmak için iyi" hissetmiyordu. Ayrıca kendisine böyle bir onur bahşedilebileceğinin uyarısını da almamıştı. Böyle bir besin miktarının da bütünler grubunu azaltma gerektireceğini de bilmiyordu. Bu yeni olaylardan groklayacak çok şey varken böyle olması hafif bir burukluk veriyordu ama isteksizlik yoktu.</p>
	<p class="block6">Ama Doktor Nelson'un gelişiyle bir cevap için çeviri yapma çabasından kurtuldu. Gemi doktoru çok az dinlenmiş ve uyumuştu; konuşmayla zaman harcamayıp sessizce Smith'i ve arkadaki göstergeleri inceledi.</p>
	<p class="block6">Sonra da Smith'e döndü. "Bağırsaklarda hareket var mı?" diye sordu.</p>
	<p class="block6">Smith bunu anladı; Nelson hep bunu sorardı. "Hayır, henüz yok."</p>
	<p class="block6">"Onun icabına bakacağız. Ama önce ye. Görevli, o tepsiyi getir."</p>
	<p class="block6">Nelson ona iki-üç lokma yedirdi, sonra da kaşığı tutup kendisinin yemesini istedi. Bu yorucu bir uğraştı ama ona neşeli bir zafer hissi verdi çünkü bu tuhaf şekilde çarpılmış mekâna geldiğinden beri yardımsız yaptığı ilk hareketti bu. Kâseyi bitirdi ve velinimetine şükredebilmek için sordu. "Bu kim?"</p>
	<p class="block6">"Bu ne, demek istiyorsun," diye karşılık verdi Nelson. "Yapay bir besin jölesi, amino-asit temelli. Ve şimdi de daha önce bildiğin kadarını biliyorsun. Bitirdin mi? Peki, çık bakalım o yataktan."</p>
	<p class="block6">"Pardon?" İletişim başarısız olunca kullanılan bir dikkat sembolüydü bu.</p>
	<p class="block6">"Çık oradan dedim. Otur. Ayağa kalk. Dolaş. Yapabilirsin. Tabii bir kedi yavrusu kadar zayıfsın ama o yatakta yüzerek de tek bir kas bile yapamazsın." Nelson yatağın başındaki bir vanayı açarak suyu boşalttı. Smith, Nelson'un onu bağrına bastığını bilerek güvensizlik hissini engelledi. Kısa bir süre, etrafındaki buruşuk su geçirmez örtüyle yatakta oturdu. Nelson ekledi: "Doktor Frame, diğer dirseğini tutun. Ona yardım etmeli ve ayakta tutmalıyız."</p>
	<p class="block6">Smith, Dr. Nelson'un yüreklendirmesi ve her ikisinin de yardımlarıyla ayağa kalkıp yatağın kenarına yığıldı. "Dikkatli ol. Şimdi kendi kendine kalk." Nelson onu yönlendiriyordu. "Korkma, gerekirse yakalarız seni."</p>
	<p class="block6">Çabaladı ve tek başına ayağa kalktı. Az gelişmiş kasları ve çok fazla gelişmiş bir göğsü olan sıska bir genç adamdı. Saçları Champion'da kesilmişti ve sakalları kökünden alınmıştı. En dikkat çeken tarafı, doksan yaşındaki bir ihtiyara daha uygun olan gözlerinin bulunduğu, uysal, ifadesiz ve neredeyse bebeksi yüzüydü.</p>
	<p class="block6">Hafifçe titreyerek bir an ayakta durdu, sonra da yürümeye çalıştı. Ayaklarını sürüyerek üç adım atmayı başardı ve neşeli, çocuksu bir gülümsemeyle durdu. "Aferin benim oğluma!" diye beğenisini belli etti Nelson.</p>
	<p class="block6">Bir adım daha denedi, şiddetlice titremeye başladı ve aniden olduğu yere yıkıldı. Düşüşünü zor engellediler. "Kahretsin!" diye öfkeyle söylendi Nelson. "Yine o şey oldu. Yardım et de onu yatağa yatıralım. Hayır, onu önce doldur."</p>
	<p class="block6">Frame söyleneni yaptı, yatağın derisi 15 cm kalınlaşınca suyu kesti. Onu zorlukla yatırdılar çünkü cenin pozisyonunda donup kalmıştı. "Boynunun altına bir yaka yastığı getir," diye talimat verdi Nelson, "ve bu durumdan çıkınca beni ara. Ya da hayır, bırak uyuyayım, buna ihtiyacım var. Seni endişelendiren bir şey olmadan uyandırma. Öğleden sonra onu yürütürüz ve yarın da düzenli egzersizlere başlarız. Üç ayda onu ağaçtan ağaca maymun gibi atlatacağım. Gerçekte hiçbir şeyi yok."</p>
	<p class="block6">"Peki, Doktor," diye şüpheyle karşılık verdi Frame.</p>
	<p class="block6">"Aa, evet, bu durumdan çıktığında ona tuvaleti kullanmayı öğret. Hastabakıcı sana yardım etsin; düşmesini istemiyorum."</p>
	<p class="block6">"Peki, efendim. Ee, belirli bir yöntem? Yani, nasıl?"</p>
	<p class="block6">"Ha? Göster ona tabii ki. Kendin uygulamalı olarak. Söylediklerinin çoğunu anlamayacaktır ama çok akıllı, zehir gibi. Hafta sonuna kalmaz kendi kendine banyo bile yapıyor olacaktır."</p>
	<p class="block7"> </p>
	<p class="block6">Smith öğle yemeğini yardımsız yedi. Biraz sonra bir erkek görevli tepsisini almak için geldi. Adam etrafa bakındı, yatağa yaklaştı ve üzerine doğru eğildi. "Dinle," dedi alçak bir sesle, "sana sağlam bir teklifim var."</p>
	<p class="block6">"Pardon?"</p>
	<p class="block6">"Bir iş, bir fırsat, hızla ve kolayca çok para kazanabilmen için bir yol."</p>
	<p class="block6">"'Para?' 'Para' ne demek?"</p>
	<p class="block6">"Felsefeyi boş ver; herkesin paraya ihtiyacı vardır. Şimdi dinle, hızlı konuşmam lazım çünkü burada uzun kalamam ve buraya girebilmek için birçok numara çevirdim. Emsalsiz Filmcilik'i temsil ediyorum. Sadece bize vereceğin hikâyen için sana altmış bin ödeyeceğiz ve sana hiçbir zahmet vermeyeceğiz. Piyasadaki en iyi hayalet yazarlar bizde. Sadece konuşup soruları cevaplıyorsun; onlar hepsini birleştirip hikâyeni yazıyorlar." Bir anda bir kâğıt parçası çıkardı. "Sadece şunu oku ve imzala. Avans yanımda."</p>
	<p class="block6">Smith kâğıdı aldı ve ters tutarak, düşüncelice ona dik dik baktı. Adam ona baktı ve yüksek sesle pofladı. "Tanrım! İngilizce okuyamıyor musun?"</p>
	<p class="block6">Smith bunu cevaplayacak kadar iyi anlamıştı. "Hayır."</p>
	<p class="block6">"Şey. Şimdi ben sana okuyacağım, sen de şu aşağıdaki kareye parmak basacaksın ve ben de şahit olacağım. 'Ben, aşağıda imzası olan, Valentine Michael Smith, bazen Mars'tan Gelen Adam olarak da bilinirim, 'Mars'ta Bir Mahkûmdum' adlı gerçek hikâyemin bütün haklarını Emsalsiz Filmcilik Limited'e belirtilen bedel kâr..."</p>
	<p class="block6">"Görevli!"</p>
	<p class="block6">Dr. Frame muayene odasının kapısında duruyordu; kâğıt bir anda adamın cebinde kayboldu. "Geliyorum, efendim. Şu tepsiyi alıyordum."</p>
	<p class="block6">"Ne okuyordun?"</p>
	<p class="block6">"Hiçbir şey."</p>
	<p class="block6">"Seni gördüm. Boş ver, çık dışarı hemen. Bu hasta rahatsız edilmeyecek." Adam itaat etti; Dr. Frame de kapıyı arkalarından kapattı. Smith sonraki yarım saat boyunca hareketsiz olarak yattı ama ne kadar uğraşırsa uğraşsın, olanları hiçbir şekilde groklayamadı.</p>
	<p class="block7"> </p>
	<p class="block8">DÖRT</p>
	<p class="block6">Gillian Boardman profesyonel yeterliliğe sahip bir hemşire olarak görülürdü; bekâr stajyer doktorlar daha başka ve geniş alanlarda da ehil olduğu sonucuna varmışlardı ve bazı diğer kadınlar tarafından da acımasızca yargılanıyordu. Kötü niyeti yoktu ve hobisi erkeklerdi. Özel süit K-12'de hayatında kadın görmemiş bir hastanın yattığı söylentisi kulaktan kulağa yayılınca, buna inanamadı. Ayrıntılı açıklamalarla ikna olunca, bu durumu düzeltmeye azmetti. Smith'in kaldığı binada kat şefi olduğu gün de harekete geçti. Mümkün olur olmaz bu tuhaf hastayı ziyarete gitti.</p>
	<p class="block6">"Kadın Ziyaretçi Yok" kuralını biliyordu ama kendisini hiçbir şekilde ziyaretçi olarak düşünmüyordu; deniz piyadelerinin nöbet tuttuğu kapının önünden girmeye yeltenmeden, süzülerek geçti, zira askerlerin emirleri harfi harfine uygulamak gibi resmi bir huyları olduğunu biliyordu. Onun yerine bitişikteki muayene odasına girdi. Dr. "Tad" Thaddeus yalnız bir şekilde görev başındaydı.</p>
	<p class="block6">Adam başını kaldırdı. "Vay vay, bu gelen 'Gamzeli' değilse ben de ne olayım! Selam, tatlım, seni hangi rüzgâr attı buraya?"</p>
	<p class="block6">Hemşire masanın köşesine ilişti ve adamın sigaralarına uzandı. "Senin için şimdilik 'Bayan. Gamzeli' tatlım. Görev başındayım. Bu devriyemin bir parçası. Hastandan n'aber?"</p>
	<p class="block6">"Bulanık zihnini onunla meşgul etme, şekerim; o senin sorumluluğunda değil. Talimatlarına baksana."</p>
	<p class="block6">"Okudum. Ona bir göz atmak istiyorum."</p>
	<p class="block6">"Tek kelimeyle. Hayır."</p>
	<p class="block6">"Of, Tad, bana kural ayağı yapma. Seni tanırım."</p>
	<p class="block6">Tad düşünceli bir halde tırnaklarına baktı. "Hiç Doktor Nelson için çalıştın mı?"</p>
	<p class="block6">"Hayır. Neden?"</p>
	<p class="block6">"Eğer o küçücük ayağını o kapıdan içeri atmana izin verirsem, kendimi yarın erkenden Güney Kutbu'nda penguenlere soğuk yanığı ilacı yazarken bulurum. Onun için şimdi poponu buradan kaldır ve git kendi hastalarınla uğraş. Seni bu odada bile yakalamasını istemem."</p>
	<p class="block6">Kadın ayağa kalktı. "Doktor Nelson bir anda çıkıp gelebilecek gibi mi?"</p>
	<p class="block6">"Ben çağırmadıkça değil. Düşük-G yorgunluğu yüzünden hâlâ uyuyor."</p>
	<p class="block6">"Şey? O zaman bu görev aşkı neden?"</p>
	<p class="block6">"Hepsi bu kadar, Hemşire."</p>
	<p class="block6">"Tamam, Doktor!" Ekledi: "Kokuşmuş."</p>
	<p class="block6">"Jill!"</p>
	<p class="block6">"Aynı zamanda koca göbekli."</p>
	<p class="block6">Doktor iç çekti. "Cumartesi akşamı hâlâ tamam değil mi?"</p>
	<p class="block6">Kadın omuz silkti. "Sanırım. Bu günlerde kızlar çok huysuz olamıyorlar." Görev yerine döndü, ona acil bir ihtiyaç olmadığını gördü ve ana anahtarı aldı. Tökezlemişti ama yenilmemişti çünkü hatırladığı kadarıyla K-12 süiti, bir VIP orada kaldığında bekleme salonu olarak kullanılan yanındaki süite açılan bir kapıya da sahipti. O süit de bu durumda ayrı bir oda ya da bekleme salonu olarak kullanılmıyordu. Oraya süzüldü. Diğer kapıda bekleyen muhafızlar, kanattan taarruza uğradıklarından habersiz, dikkat bile etmediler.</p>
	<p class="block6">İki oda arasındaki iç kapıda, öğrenci hemşirelerinin bölümünden gizlice dışarı kaçarken hissettiği yoğun heyecanı hatırlayarak, bir an tereddüt etti. Fakat kendi kendisine Dr. Nelson'un uyuduğunu ve yakalasa bile Tad'in onu ispiyonlamayacağını söyledi. Kendisini korumaya çalıştığı için Tad'i suçlamıyordu ama onu gammazlamazdı. Kapının kilidini açtı ve içeri baktı.</p>
	<p class="block6">Hasta yataktaydı ve daha kapıyı açarken ona bakıyordu. Hemşirenin ilk izlenimi hastanın artık tedaviye cevap vermeyecek durumda olduğu idi. Yüzündeki ifade eksikliği, tam manasıyla umutsuz hastaların apatisi gibi duruyordu. Sonra hastanın gözlerinin ilgiyle capcanlı bir şekilde baktığını fark etti; onun yüz felci olup olmadığını düşündü. Hayır diye karar verdi; tipik sarkmalar yoktu.</p>
	<p class="block6">Profesyonel tavrını takındı: "Şey, nasılız bugün? Daha iyi mi?"</p>
	<p class="block6">Smith soruları inceleyip tercüme etti. İlk sorguya kendisini de katması kafa karıştırıcıydı ama bunun bağrına basıp yakınlaşma isteğinin sembolü olabileceğine karar verdi. İkinci kısım ise Nelson'un konuşma yapılarına uygundu. "Evet," diye karşılık verdi.</p>
	<p class="block6">"Güzel!" Tuhaf ifade eksikliği dışında hemşire onunla ilgili acayip bir şey görememişti ve eğer kadınlar onun için bir bilinmezse, bunu gizlemeyi başarıyordu. "Senin için yapabileceğim bir şey var mı?" Etrafına bakındı, yatağın yanındaki sehpada bardak olmadığını fark etti. "Sana su getireyim mi?"</p>
	<p class="block6">Smith daha ilk andan bu yaratığın onu görmeye gelenlerden farklı olduğunu fark etmişti. Neredeyse aynı hızda, görüyor olduğu şeyi, yurdundan bu yere dönüş yolculuğunda Nelson'un gemide, ona gösterdiği resimlerle karşılaştırdı. Bu halkın özellikle zor ve şaşırtıcı yapılanmasını açıklamaya çalışan resimlerle. O zaman bu bir "kadın"dı.</p>
	<p class="block6">Aynı anda hem tuhaf bir heyecan ve hem de hayal kırıklığı hissetti. Derinlemesine groklamak için ikisini de bastırdı, bunu öyle başarılı yaptı ki yan odadaki Dr. Thaddeus cihazlarda bir değişim fark etmedi.</p>
	<p class="block6">Ama son sorguyu tercüme ettiğinde, öyle büyük bir duygu taşması hissetti ki az kaldı kalp atışlarının hızlanmasına izin verecekti. Tam zamanında yakaladı ve böyle disiplinsiz bir yuvalı olduğu için kendisini azarladı. Sonra tercümesini kontrol etti.</p>
	<p class="block6">Hayır, yanılmamıştı. Bu kadın yaratık kendisine su ayini önermişti. Yaratık, yakınlaşmak istiyordu.</p>
	<p class="block6">Büyük çabayla, sahip olduğu acınası zavallılıktaki insan sözcükleri listesinden yeterli anlamları çıkarıp gereken törensellikle cevap vermeyi denedi: "Su için sana teşekkür ediyorum. Daima kana kana içesin."</p>
	<p class="block6">Hemşire Boardman şaşırmış görünüyordu. "Aa, ne kadar tatlı." Bir bardak buldu, doldurdu ve ona uzattı.</p>
	<p class="block6">"Sen iç," dedi Smith.</p>
	<p class="block6">Acaba onu zehirlemeye çalıştığımı mı düşünüyor, diye kendine kendine sordu Jill ama ricasının zorlayıcı bir niteliği de vardı. Bir yudum içmesinin ardından Smith bardağı aldı, bir yudum da kendi aldı ve sanki önemli bir şey başarmış gibi tatmin olmuş bir şekilde yatağa gömüldü.</p>
	<p class="block6">Jill kendi kendisine, macera olarak bunun bir fiyasko olduğunu söylüyordu. "Evet, başka bir şeye ihtiyacın yoksa, işime dönmeliyim."</p>
	<p class="block6">Kapıya doğru hareketlendi. "Yok," diye seslendi Smith.</p>
	<p class="block6">Durdu. "Hı? Ne istiyorsun?"</p>
	<p class="block6">"Gitme."</p>
	<p class="block6">"İyi de gitmeliyim, hem de çabuk." Yine de yatağın başucuna geldi, "İstediğin bir şey var mı?"</p>
	<p class="block6">Smith onu baştan aşağı süzdü. "Sen... 'kadınsın'?"</p>
	<p class="block6">Soru Jill Boardman'ı şaşırtmıştı. Cinsiyeti yıllardır en sıradan gözlemci için bile şüphe konusu olmamıştı. İlk tepkisi küstahça bir cevap olacaktı.</p>
	<p class="block6">Ama Smith'in ciddi yüzü ve tuhaf şekilde rahatsız edici gözleri onu durdurdu. Bu hasta hakkındaki imkânsız gerçeğin doğru olduğunu duyusal olarak hissetti: Bir kadının ne olduğunu bilmiyordu. "Evet, ben bir kadınım," diye dikkatle cevap verdi.</p>
	<p class="block6">Smith ifadesiz olarak onu süzmeye devam ediyordu. Jill bundan utanmaya başlamıştı. Bir erkeğin takdir eden bakışları beklediği ve zaman zaman hoşlandığı bir şeydi ama bu daha ziyade bir mikroskop altında incelenmeye benziyordu. Huzursuzca kımıldandı. "Şey? Bir kadına benziyorum, değil mi?"</p>
	<p class="block6">"Ben bilmiyorum," diye yavaşça karşılık verdi Smith. "Bir kadın neye benzer? Seni ne kadın yapar?"</p>
	<p class="block6">"Tanrı aşkına!" Jill on ikinci yaş gününden beri bir erkekle yaptığı konuşmada ipin ucunun bu kadar kaçtığını hatırlamıyordu. "Elbiselerimi çıkarıp sana göstermemi beklemiyorsun herhalde!"</p>
	<p class="block6">Smith bu sözlü sembolleri incelemek ve tercüme etmeye çalışmak için hiç acele etmedi. İlk grubu hiçbir şekilde groklayamıyordu. Bu insanların sıklıkla kullandığı resmi ses kalıplarından biri olabilirdi... Yine de görüşmeden çekilme öncesi son bir iletişimmiş gibi şaşırtıcı bir güçle söylenmişti. Belki de bir kadın yaratıkla iletişim tavrında o kadar hatalı davranmıştı ki yaratık bir an önce çözülmeye hazırdı.</p>
	<p class="block6">Yaratık haklı ve muhtemelen zorunlu olmasına rağmen, hemşirenin o anda ölmesini istemediğim belirsiz bir şekilde biliyordu. Eğer bilinçli bir şekilde bastırıyor olmasa, su ayininin dost ortamından, yeni kazanılmış bir su kardeşinin çekilmek ya da çözülmeyi düşünüyor olduğu bir duruma ani geçiş, kendisini paniğe sevk ederdi. Eğer Jill şimdi ölecekse, bir an önce o da ölmeliydi. Bunu başka türlü groklayamazdı, hele o suyu verdikten sonra.</p>
	<p class="block6">İletişimin ikinci yarısı daha önce karşılaştığı sembolleri içeriyordu. Niyeti eksik grokladı ama bir krizden kaçınmak için ima edilen bir yol varmış gibi görünüyordu; önerilen dileğe razı olarak. Belki de kadın elbiselerini çıkarırsa, ikisinin de çözülmelerine gerek kalmazdı. Mutlulukla gülümsedi. "Lütfen."</p>
	<p class="block6">Jill'in ağzı açıldı, aceleyle kapadı. Tekrar açtı. "Ha? Vay canına!"</p>
	<p class="block6">Smith duygusal şiddeti grokladı ve her nasılsa yanlış cevap verdiğini fark etmişti. Bu kadın yaratığa özel bir ilgi duyarak, gördüğü ve olduğu her şeyi bağrına basıp tadına vararak, çözülmek için zihnini hazırlamaya başladı. Sonra kadının üzerine doğru eğildiğini fark etti ve nasılsa yaratığın ölmek üzere olmadığını anladı. Yaratık yüzüne dik dik bakıyordu. "Yanlışsam düzelt beni," dedi yaratık, "ama elbiselerimi çıkartmamı mı istiyordun benden?"</p>
	<p class="block6">Soyutlamalar ve tersine çevirmeler özenli bir tercüme gerektirmekteydi ama Smith bunu başardı. "Evet," diye karşılık verdi, yeni bir krize yol açmayacağını umarak.</p>
	<p class="block6">"Ben de aynen öyle dediğini düşünmüştüm. Kardeş, hasta değilsin sen."</p>
	<p class="block6">Smith önce "Kardeş" sözcüğünü düşündü: Kadın, su ayininde birleştiklerini hatırlatıyordu ona. Bu yeni kardeş her ne istiyorsa layık olabilmek için yuvalılarından yardım istedi. "Hasta değilim," diye onayladı.</p>
	<p class="block6">"Yine de sorunun her neyse onunla nasıl başa çıkacağımı biliyorsam, Tanrı cezamı versin. Ama soyunmayacağım. Ve buradan gitmek zorundayım." Yaratık dikildi ve yan kapıya döndü. Sonra durdu ve keyifli bir gülümsemeyle dönüp baktı. "Başka şartlar altında, güzellikle, yine isteyebilirsin. Ne yapabileceğimi ben de merak ediyorum." </p>
	<p class="block7"> </p>
	<p class="block7"> </p>
	<p class="block6">Kadın gitmişti. Smith su yatağına gömüldü ve odanın uzaklaşıp solmasına izin verdi. Nasılsa, kendisini rahatlatıp ölmelerini gereksiz kıldığı için ciddi bir zafer kazanmış gibi hissediyordu... Ama groklayacak yeni, bir yığın şey vardı. Kadının son konuşması onun için birçok yeni sembol içermekteydi ve yeni olmayanlar da kolayca anlaşılamayacak şekillerde düzenlenmişti. Ama bunların duygusal tadı su kardeşleri arasındaki iletişime uygun olduğu için mutluydu; buna aynı anda hem ürkütücü derecede hoş, hem de rahatsızlık veren bir çeşni de katılmıştı. Bu yeni kardeşi; kadın yaratık hakkında düşündü ve tuhaf ürpertilerin vücudunda gezindiğini hissetti. Duygu ona, hazır bulunduğu ilk çözülmeyi hatırlattı ve nedenini bilmeden kendisini mutlu hissetti.</p>
	<p class="block6">Keşke kardeşi Doktor Mahmud da burada olsaydı. Çok az şeyden groklayacak çok fazla şey vardı.</p>
	<p class="block7"> </p>
	<p class="block6">Jill Boardman vardiyasının geri kalanını hafif bir sersemlik içinde geçirdi. Hastalara verdiği ilaçlarda hata yapmaktan kaçınmayı başardı ve kendisine yapılan alışıldık teklifleri refleksle cevapladı. Ama Mars'tan Gelen Adam'ın yüzü zihninde kaldı ve söylediği çılgınca şeyleri düşünüp durdu. Hayır, "çılgınca" değil diye düzeltti. Psikiyatri koğuşlarındaki hizmetini doldurmuştu ve adamın sözlerinin psikotik olmadığından emindi.</p>
	<p class="block6">Önce 'masum'un uygun terim olduğuna karar verdi, sonra da sözcüğün yetersiz olduğuna. Adam'ın ifadesi, masumdu ama gözleri değil. Nasıl bir yaratığın öyle bir suratı olabilirdi ki?</p>
	<p class="block6">Vaktiyle bir Katolik hastanesinde çalışmıştı; bir anda Mars'tan Gelen Adam'ın yüzünü bir rahibenin başörtüsü içinde gördü. Bu fikir onu rahatsız etti çünkü Smith'in yüzünde kadınsı hiçbir şey yoktu.</p>
	<p class="block6">Elbiselerini değişirken başka bir hemşire soyunma odasına başını uzattı. "Telefon, Jill, sana." Jill görüşmeyi kabul etti, giyinmeye devam ederken, görüntüsüz, sadece sesli.</p>
	<p class="block6">"Florence Nightingale'le mi görüşüyorum?" diye sordu bariton bir ses.</p>
	<p class="block6">"Benim. Sen misin, Ben?"</p>
	<p class="block6">"Basın özgürlüğünün sadık savunucusunun ta kendisi. Meşgül müsün, ufaklık?"</p>
	<p class="block6">"Ne var aklında?"</p>
	<p class="block6">"Aklımda seni dışarı çıkarmak, kanlı bir biftek ısmarlamak, bol bol içki içirmek ve bir soru sormak var."</p>
	<p class="block6">"Cevabım hâlâ 'Hayır'."</p>
	<p class="block6">"O soru değil. Başka bir tane."</p>
	<p class="block6">"Ya, başka bir soru da mı biliyorsun? Öyleyse sor."</p>
	<p class="block6">"Sonra. İçki ve yiyecekle kıvama gelmeni istiyorum önce."</p>
	<p class="block6">"Gerçek biftek mi? Suni değil?"</p>
	<p class="block6">"Söz veriyorum. Çatalı sapladığında sana yalvaran gözlerle bakacak."</p>
	<p class="block6">"Kredin çok galiba, Ben."</p>
	<p class="block6">"Bunun konuyla ilgisi yok, ayrıca ayıp. Ne diyorsun?"</p>
	<p class="block6">"Beni kandırdın."</p>
	<p class="block6">"Tıp merkezinin çatısı. 10 dakika sonra."</p>
	<p class="block6">Jill giydiği günlük kıyafeti çıkarıp tekrar dolaba koydu ve acil durumlar için orada tuttuğu gece elbisesini giydi. Bu ağırbaşlı bir kıyafetti, neredeyse tamamen çıplak olsa yaratacağı etkiyi sağlayan hafifçe şeffaf ve neredeyse fark edilmeyen göğüs desteği olan bir parçaydı. Elbise bir aylık maaşına patlamıştı ama hiç göstermiyordu, incelikli gücü bir içkiye damlatılan bayıltıcı ilaçlar gibi gizliydi. Jill tatmin olmuş bir şekilde kendisine baktı ve çatıya çıkan zıplatma tüpüne atladı.</p>
	<p class="block6">Çatı görevlisi koluna dokunduğunda rüzgârdan korunmak için pelerinine sarınmakta ve Ben Caxton için çevresine bakınmaktaydı. "Orada sizin adınızı anons eden bir araba var, Bayan Boardman. Şuradaki Talbot salon yazan."</p>
	<p class="block6">"Sağ ol Jack." Kapısı açık, uçuşa hazır durumda bekleyen taksiyi gördü. Gidip bindi ve Ben'e kibarlığı konusunda alaycı bir iltifat yapacakken adamın araçta olmadığım fark etti. Taksi otomatikte idi; kapısı kapandı ve havalandı, bir daire çizdi ve Potomac'in karşısına geçti. Jill arkasına yaslanıp bekledi.</p>
	<p class="block6">Taksi Alexandria'da halka açık bir iniş alanında durdu, Ben Caxton'u aldı ve tekrar havalandı. Jill onu sertçe süzdü. "Vay vay vay. Kendimizi de bir şeyler sanıyoruz! Ne zamandan beri bu kadar kıymete bindin de kadınlarını alması için bir robot gönderiyorsun?"</p>
	<p class="block6">Adam uzandı, kadının dizini okşadı. "Nedenlerim var, ufaklık, seni alırken görülmeyi göze alamayacağım bir durum var," dedi nazikçe.</p>
	<p class="block6">"Yaaa."</p>
	<p class="block6">"Ve sen de benim tarafımdan alınırken görülmeyi göze alamazsın. Onun için sakin ol. Özür dilerim. Önünde eğilirim. Ayacıklarını öperim. Ama bu gerekliydi."</p>
	<p class="block6">"Hmm... hangimiz cüzamlı?"</p>
	<p class="block6">"İkimiz de ama farklı yönlerden. Jill, ben bir gazeteciyim."</p>
	<p class="block6">"Başka bir şey olduğunu düşünmeye başlamıştım."</p>
	<p class="block6">"Sen de Mars'tan Gelen Adam'ı tuttukları hastanede çalışan bir hemşiresin." Adam. ellerini açtı ve omuz silkti.</p>
	<p class="block6">"Devam et bakalım. Bundan dolayı mı annenle tanışamıyorum?"</p>
	<p class="block6">"Harita mı istiyorsun, Jill? Bu bölgede binden fazla muhabir var, basın temsilcilerini, dolandırıcıları, Winchellleri, Lippmannları ve Champion indiğinde buraya üşüşen güruhu saymıyorum bile. Her biri Mars'tan Gelen Adam'dan bir röportaj koparmaya çalışıyor, ben de dahil. Bildiğim kadarıyla da şu âna kadar hiçbiri başaramadı. Hâlâ hastaneden birlikte ayrılırken görülmemizin akıllıca olduğunu düşünüyor musun?"</p>
	<p class="block6">"Hımm, belki de hayır. Ama gerçekten fark edeceğini sanmıyorum. Ben Mars'tan Gelen Adam değilim ki."</p>
	<p class="block6">Gazeteci, kadını süzdü. "Kesinlikle değilsin. Ama belki de onu görmeme yardım edeceksin. İşte bu yüzden seni alırken görülmek istemedim."</p>
	<p class="block6">"Hah? Ben, başına güneş geçmiş senin. Kapısında deniz piyadeleri nöbet tutuyor." Nöbetçileri pek de zor olmadan Atlatabildiği gerçeğini düşündü ama bundan bahsetmemeye karar verdi.</p>
	<p class="block6">"Öyleymiş. Bu konu üstünde konuşuruz."</p>
	<p class="block6">"Konuşacak ne olduğunu anlayamıyorum."</p>
	<p class="block6">"Sonra. Seni hayvansal proteinler ve etanolle yumuşatmadan bu konuyu açmak istemiyordum. Önce yiyelim."</p>
	<p class="block6">"İşte şimdi mantıklı konuştun. Nerede? Kredin New Mayflower'da geçer mi? Masrafa yazıyorsun bunları değil mi?"</p>
	<p class="block6">Caxton kaşlarını çattı. "Jill, eğer bir restoranda yiyeceksek, Louisville'den daha yakın bir yer için riske giremem. Bu hurdanın da bizi o kadar uzağa götürmesi iki saatten çok sürer. Benim dairemde yemeye ne dersin?"</p>
	<p class="block6">"'... dedi Örümcek Sineğe.' Ben, son seferi hatırlıyorum. Güreşemeyecek kadar yorgunum."</p>
	<p class="block6">"Senden güreşmek isteyen olmadı. Sadece iş. Söz. İki gözüm önüme aksin."</p>
	<p class="block6">"Böylesi daha mı hoşuma gidecek bilmiyorum. Eğer seninle yalnızken güvendeysem değerimden kaybediyor olmalıyım. Peki, o zaman."</p>
	<p class="block6">Caxton uzandı ve bazı düğmelere bastı. 'Bekleme' konumunda daireler çizmekte olan taksi harekete geçti, çevresindeki trafiği kontrol etti ve Ben'in yaşadığı apart otele doğru yola koyuldu. Sonra gazeteci bir telefon numarası çevirdi ve Jill'e döndü. "Boğazımızı ıslatmak için ne kadar zaman istersin, şeker ayak? Mutfağa biftekleri ne zaman hazır etmesini söyleyeyim."</p>
	<p class="block6">Jill düşündü. "Ben, demek fare kapanının özel mutfağı da var."</p>
	<p class="block6">"Öyle bir şey. Demek istediğin buysa, ızgara biftek yapabilirim."</p>
	<p class="block6">"Bifteği ben yapacağım. Telefonu ver." Ben'in hindiba sevdiğinden emin olmak için duraklayarak gerekli komutları verdi.</p>
	<p class="block6">Taksi onları çatıda bıraktı ve Ben'in dairesine indiler. İçerisi kaba ve eski modaydı; tek lüksü oturma odasındaki gerçek çimenlikti. Jill giriş holünde durdu, ayakkabılarını çıkardı ve yalınayak oturma odasına geçip ayak parmaklarını serin yeşil çimenlerde oynattı. İç çekti. "Ah, çok güzel. Eğitime başladığımdan beri ayaklarım hep acıyor."</p>
	<p class="block6">"Otursana."</p>
	<p class="block6">"Hayır, yarın işbaşındayken ayaklarımın bunu hatırlamasını istiyorum."</p>
	<p class="block6">"Sen bilirsin." Ben bara gidip içkileri hazırlamaya başladı.</p>
	<p class="block6">Jill de onunla çene çalmaya, bir yandan da bir ev kızı gibi yemekle ilgilenmeye başladı. Biftekler mutfak asansöründe, ön-pişirmeden geçmiş kısa dalgaya atılacak patateslerle birlikte bekliyordu. Kadın salatayı şöylece bir karıştırıp buzdolabına koydu, sonra da ocağı aynı anda patatesleri ısıtıp bifteği ızgara yapacak bir kombinasyona ayarladı ama işlemi başlatmadı. "Ben, bu ocağın uzaktan kumandası yok mu?"</p>
	<p class="block6">"Tabii ki var."</p>
	<p class="block6">"Şey, bulamıyorum."</p>
	<p class="block6">Adam, kontrol panelindeki ayarları inceledi, sonra da işaretsiz bir anahtarı açtı. "Jill, gerçek bir ateşin üzerinde yemek yapmak zorunda kalsaydın ne yapacaktın?"</p>
	<p class="block6">"Öylesini de iyi yapardım. İzciydim ben, hem de iyisinden. Ya sen, ukala?"</p>
	<p class="block6">Adam ona aldırmadı, bir tepsi alıp oturma odasına gitti; kadın da onu izledi ve eteğini çimen lekesi olmaması için yayarak Ben'in ayaklarının dibine oturdu. Kendilerini ciddi bir şekilde martinilerine verdiler. Gazetecinin koltuğunun karşısında akvaryum süsü verilmiş bir stereovizyon vardı; kumandadan onu açtı ve gupilerle tetralar solup tanınmış yorumcu ve muhabir Augustus Greaves'in yüzüne dönüştüler.</p>
	<p class="block6">"... güvenilir bir kaynaktan alınan bilgiye göre," diye konuşuyordu stereo görüntü: "...Mars'tan Gelen Adam'ın bu gerçekleri açıklamaması için sürekli olarak hipnotik ilaçların etkisi altında tutulduğu kesindir. Eğer açığa çıkarsa Hükümet bunu aşırı derecede utanç verici bulacaktır..."</p>
	<p class="block6">Caxton stereovizyonu kapattı. "Uyanık çocuk seni," dedi neşeyle. "Benden fazla bir şey bilmiyorsun." Kaşlarını çattı. "Ama hükümetin onu ilaç etkisinde tuttuğu konusunda haklı olabilirsin."</p>
	<p class="block6">"Hayır, tutmuyorlar," dedi aniden Jill.</p>
	<p class="block6">"Hı? Nasıl yani, ufaklık?"</p>
	<p class="block6">"Mars'tan Gelen Adam uyuşturulmuş durumda tutulmuyor." İstediğinden fazlasını ağzından kaçırdığı için dikkatle ekledi: "Sürekli onu izleyen bir hemşiresi ve doktoru var ama ilaçla uyuşturma konusunda hiçbir talimat yok."</p>
	<p class="block6">"Emin misin? Sen hemşirelerinden biri değilsin, değil mi?"</p>
	<p class="block6">"Hayır, hepsi erkek hemşire. Aahh... aslında, orada kadınları ondan uzak tutmak için kesin bir emir ve bunu sağlamak için de iki sert deniz piyadesi var."</p>
	<p class="block6">Caxton başıyla onaydı. "Bunu duymuştum. Aslında, ona ilaç verip vermediklerini de bilmiyorsun. Değil mi?"</p>
	<p class="block6">Jill boş bardağına baktı. Sözüne güvenilmemesinden rahatsız olmuştu ama söylediklerini desteklemek için kendisini ele vermiş olacaktı. "Ben, benim hakkımda boşboğazlık etmezsin, değil mi?"</p>
	<p class="block6">"Boşboğazlık etmek mi? Nasıl?"</p>
	<p class="block6">"Hiçbir şekilde."</p>
	<p class="block6">"Hmm, bu çok geniş kapsamlı oldu ama neyse, uyar."</p>
	<p class="block6">"Tamam. Ama önce bana bir tane daha doldur." Adam öyle yaptı, Jill de devam etti. "Mars'tan Gelen Adam'ı uyutmadıklarını biliyorum çünkü onunla konuştum."</p>
	<p class="block6">Caxton hafifçe bir ıslık çaldı. "Biliyordum. Bu sabah kalktığımda kendime, 'Git Jill'i gör. O senin koluna sakladığın as' demiştim. Tatlım, bir tane daha iç. Altı tane iç. İşte, bütün şişeyi iç."</p>
	<p class="block6">"O kadar da hızlı değil. Teşekkür ederim."</p>
	<p class="block6">"Nasıl istersen. Zavallı yorgun ayacıklarına masaj yapayım mı? Leydim, şu anda sizinle röportaj yapılmak üzereyim. İzleyicileriniz sabırsızlıktan titriyorlar. Şimdi, baştan alalım. Nasıl..."</p>
	<p class="block6">"Hayır, Ben! Söz verdin, unuttun mu? Benden küçücük bir alıntı bile olsa işimi kaybederim."</p>
	<p class="block6">"Hmm... Muhtemelen. 'Genellikle güvenilir bir kaynağa, ne dersin?"</p>
	<p class="block6">"Korkarım."</p>
	<p class="block6">"Peki? Ben Amcana anlatmayacak mısın? Yoksa onun hayal kırıklığından ölmesine izin verip bütün bifteği kendin mi yiyeceksin?"</p>
	<p class="block6">"Ah, bu kadar konuştuğuma göre devam edeceğim. Ama bunu kullanamazsın." Ben sustu ve şansını zorlamadı; Jill de nöbetçileri nasıl atlattığını anlattı.</p>
	<p class="block6">Ben hemşirenin konuşmasını kesti: "Bir dakika! Bunu tekrar yapabilir misin?"</p>
	<p class="block6">"Hı? Sanırım ama yapmam. Riskli."</p>
	<p class="block6">"Peki, beni o yolla içeri sokabilir misin? Tabii ki yapabilirsin! Bak, elektrikçi gibi giyinirim; yağlı bir tulum, takım çantası, sendika rozeti falan. Sen de bana anahtarı verirsin ve..."</p>
	<p class="block6">"Hayır!"</p>
	<p class="block6">"Hayır mı? Bak, bebeğim, mantıklı ol. Bire dört bahse varım ki çevresindeki hastane personelinin yarısı bir haber ajansı tarafından oraya sokulmuş bir muhabir. Bu, Colombo'nun mücevherlerini rehin vermesi için Isabella'yı ayartmasından  beri görülmüş en önemli insan hikâyesi. Tek endişem uyduruk başka bir teknisyenin karşıma çıkması."</p>
	<p class="block6">"Beni de endişelendiren tek şey," diye onun sözünü kesti Jill, "senin için bunun sadece bir hikâye olması; benimse mesleğim söz konusu. Kepimi, rozetimi alırlar ve beni bu kentten sürerler. Bir hemşire olarak işim biter."</p>
	<p class="block6">"Hımm... O da var."</p>
	<p class="block6">"Hem de nasıl var."</p>
	<p class="block6">"Bayan, size rüşvet teklif edilmek üzere."</p>
	<p class="block6">"Ne kadar bir rüşvet? Hayatımın geri kalanını havam yerinde olarak Rio'da yaşatmak için bayağı bir şeyler lazım."</p>
	<p class="block6">"Eh, bu hikâye para eder tabii ama Associated Press ya da Reuters'i açıkartırmada geçmemi beklemiyorsun herhalde. Bir yüzlüğe ne dersin?" </p>
	<p class="block4">"Sen beni ne sanıyorsun?"</p>
	<p class="block4">"Orada anlaştık, fiyatta pazarlık ediyoruz. Yüz elli?"</p>
	<p class="block4">"Bana bir içki daha koy ve Associated Press'in telefon numarasına bakıver canım, teklifin yaramaz."</p>
	<p class="block4">"Numara Capitol 10-9000. Jill, benimle evlenir misin? Çıkabileceğimin en yükseği bu."</p>
	<p class="block4">Kadın şaşkınlıkla ona baktı. "Ne dedin?"</p>
	<p class="block4">"Benimle evlenir misin? Sonra da seni sürdüklerinde kent sınırlarında bekliyor ve kendi iğrenç varlığından seni kurtarıyor olacağım. Buraya gelecek ve ayak parmaklarını çimenlerimde -çimenlerimizde- serinletecek ve yaptığın rezilliği unutacaksın. Ama her şeyden önce beni o lanet hastane odasına sokmak zorundasın."</p>
	<p class="block4">"Ben, neredeyse inanacağım. Eğer bir Adil Tanık istetsem, teklifini yineler misin?"</p>
	<p class="block4">Caxton iç çekti. "Jill, zor bir kadınsın. İstet Tanığını."</p>
	<p class="block4">Kadın ayağa kalktı. "Ben," dedi tatlılıkla, "bu söylediklerinle seni bağlamayacağım." Adamın saçlarını karıştırdı ve onu öptü. "Ama asla bir kız kurusuyla evlilik konusunda dalga geçme."</p>
	<p class="block4">"Dalga geçmiyordum."</p>
	<p class="block4">"Acaba? Ruju sil de sana bildiğim her şeyi anlatayım, sonra da beni sürdürtmeden öğrendiklerini nasıl kullanabileceğini bir düşünelim. Uyar mı?"</p>
	<p class="block4">"Uyar."</p>
	<p class="block4">Jill bildiklerini ayrıntılı bir şekilde anlattı. "İlaç etkisi altında olmadığına eminim. Nedenini bilmesem de aklının yerinde olduğuna da bir o kadar eminim; konuşmasının o bütün tuhaflığına ve en olmadık soruları sormasına rağmen. Ama eminim, psikotik değil."</p>
	<p class="block4">"Eğer öyle tuhaf tuhaf konuşmasaydı asıl o zaman acayip olurdu."</p>
	<p class="block4">"Hı?"</p>
	<p class="block4">"Kafanı kullan, Jill. Mars hakkında pek bir şey bilmiyoruz ama Mars'ın Arz'a hiç benzemediğini ve her neyseler marslıların da kesinlikle insan olmadıklarını biliyoruz. Farz etki ormanın derinliklerinde çok geri bir durumda yaşayan hayatlarında beyaz bir kadın görmemiş bir kabilenin ortasına pat diye düştün. Başka bir kültürde bir ömür geçirmiş birinin günlük konuşmalarından ne anlardın? Ya da senin konuşmaların onlara tuhaf gelmez miydi? Ki bu da çok sıradan bir örnek; bu vaka ise en az kırk milyon kez daha tuhaf."</p>
	<p class="block4">Jill başıyla onayladı. "O kadarını anladım... ve onun içindir ki anlatırken Smith'in tuhaf yorumlarını atladım. Aptal değilim."</p>
	<p class="block4">"Hayır, gerçekten zekisin, bir kadın için."</p>
	<p class="block4">"Bu martiniyi azalan saçlarına dökmemi ister misin?"</p>
	<p class="block4">"Özür dilerim. Kadınlar erkeklerden çok daha akıllıdırlar; toplumumuzun bütün kültürel yapısı bunu kanıtlıyor. Ver de, doldurayım."</p>
	<p class="block4">Kadın, barış teklifini kabul etti ve devam etti: "Ben, kadınlara izin verilmemesiyle ilgili o talimat çok aptalca. Seks sapığı değil o."</p>
	<p class="block4">"Belli ki bir anda çok fazla şokla karşılaşmasını istemiyorlar."</p>
	<p class="block4">"Şok olmadı ki. O sadece... ilgilendi. Bana sıradan bir erkek gibi bakmadı."</p>
	<p class="block4">"Eğer o özel gösteri isteğine boyun eğseydin, baş edebileceğinden çoğuyla karşılaşabilirdin. Muhtemelen içgüdüleri tamdır ama hiçbir çekincesi de yoktur."</p>
	<p class="block4">"Hı? Sanmam. Sanırım ona kadınlardan ve erkeklerden bahsetmişler; o sadece kadınların ne yönden değişik olduklarını görmek istedi."</p>
	<p class="block4">"Vive la difference! " diye coşkuyla karşılık verdi Caxton. "Gereğinden fazla kabalaşma."</p>
	<p class="block4">"Ben mi? Kabalaşmıyordum, saygılarımı sunuyordum. Marslı değil de insan doğduğum için bütün Tanrılara şükrediyordum." </p>
	<p class="block4">"Ciddi ol."</p>
	<p class="block4">"Hiç bu kadar ciddi olmadım."</p>
	<p class="block4">"O zaman sus. Smith, başıma iş açmazdı. Muhtemelen ciddiyetle teşekkür ederdi. Yüzünü görmedin; ben gördüm."</p>
	<p class="block4">"Ne varmış yüzünde?"</p>
	<p class="block4">Jill şaşırmış göründü. "Nasıl ifade edeceğimi bilmiyorum. Evet, biliyorum... Ben, sen hiçbir melek gördün mü?"</p>
	<p class="block4">"Sadece sen, şekerim. Başka yok."</p>
	<p class="block4">"Şey, ben de görmedim ama o bir meleğe benziyor. Tamamen uysal, bu dünyaya ait olmayan masumluktaki yüzünde, çok yaşlı ve bilge gözleri var." Jill ürperdi.</p>
	<p class="block4">'"Bu dünyaya ait olmayan' kesinlikle doğru bir anlatım," diye karşılık verdi Ben. "Onu görmek isterim."</p>
	<p class="block4">"Keşke görsen. Ben, neden onu kapalı tutuyorlar ki? O bir karıncayı bile incitmeyecektir, buna eminim."</p>
	<p class="block4">Caxton parmaklarını birbirine dokundurdu. "Her şeyden önce onu korumak istiyorlar. Mars çekiminde büyümüş, bir kedi yavrusu kadar güçsüzdür şimdi."</p>
	<p class="block4">"Tabii. Bunu sadece bakınca bile anlayabiliyorsun. Ama kas zayıflığı tehlikeli değil, myasthenia gravis çok daha kötü ama böyle vakalarla bile başa çıkabiliyoruz."</p>
	<p class="block4">"Mikrop kapmasını da istemezler. Notre Dame'daki deney hayvanları gibi; dış dünyayla teması olmamış hiç."</p>
	<p class="block4">"Doğru, hiç antikoru yoktur. Ama oralarda kulağıma çalındığı kadarıyla, Dr. Nelson, yani Champion'daki cerrah, geridönüş yolunda bunun icabına bakmış. Kan dokusunun yarısını tekrar eden karşılıklı nakillerle değiştirmiş."</p>
	<p class="block4">"Sahi mi? Bunu kullanabilir miyim, Jill? Bu bir haber."</p>
	<p class="block4">"Olur ama benden bahsetme. Neredeyse dizkapağı iltihabından başka her şey için aşı yapmışlar ona. Ama Ben, enfeksiyondan korumak istiyorlarsa, kapısında silahlı nöbetçi beklemesi gerekmez ki."</p>
	<p class="block4">"Hmm... Jill, bilemeyebileceğin bazı şeyler öğrendim. Aynı senin gibi, korumak zorunda olduğum kaynaklardan öğrendiğim için kullanamayacağım şeyler. Ama sana anlatacağın, bunu hak ettin ama bunları başkalarıyla konuşma."</p>
	<p class="block4">"Tamam, konuşmam."</p>
	<p class="block4">"Uzun hikâye. Tazelememi ister misin?"</p>
	<p class="block4">"Hayır, bifteği yemeye başlayalım. Düğme nerede?"</p>
	<p class="block4">"İşte burada."</p>
	<p class="block4">"O zaman, düğmeye bassana."</p>
	<p class="block4">"Ben mi? Yemeği pişirmeyi sen istedin. Övünüp durduğun o izci ruhun şimdi nereye gitti?"</p>
	<p class="block4">"Ben Caxton, senin sağ işaretparmağından 15 cm ötede olan bir düğmeye basmak için kalkmaktansa burada çimenlerde yatıp açlıktan ölmeyi tercih ederim."</p>
	<p class="block4">"Nasıl istersen." Adam önceden verilmiş talimatları uygulaması için fırının kumandasındaki düğmeye bastı. "Ama yemeği kimin yaptığını da unutma. Şimdi, Valentine Michael Smith'e dönelim. Her şeyden önce 'Smith' ismini kullanma hakkı için ciddi şüpheler var."</p>
	<p class="block4">"Tekrarlar mısın lütfen?"</p>
	<p class="block4">"Tatlım, adamın, kayıtlara geçmiş ilk gezegenler arası piç gibi görünüyor. O bir 'aşk meyvesi' demek istiyorum."</p>
	<p class="block4">"Boş versene."</p>
	<p class="block4">"Lütfen biraz daha bir hanımefendi gibi konuş. Envoy'un mürettebatı hakkında bir şey hatırlıyor musun? Boş ver, ben kısaca özetleyeyim. Sekiz kişi, dört evli çift. Çiftlerin ikisi Kaptan ve Bayan Brant ile Doktor ve Bayan Smith idi. Melek yüzlü arkadaşın, Bayan Smith'in Kaptan Brant'tan olan oğluymuş gibi gözüküyor."</p>
	<p class="block4">"Nereden biliyorlar? Ve zaten, kimin umurunda?" Jill doğruldu ve kızgınlıkla devam etti; "Bu kadar zaman sonra bir skandalı eşelemek çok adice bir şey. Hepsi ölmüş zaten, bırakalım öyle kalsınlar, derim ben!"</p>
	<p class="block4">"Nereden bildiklerini sen de çıkarabilirsin. Kan grubu, RH faktörü, saç ve göz rengi, genetik ıvır zıvırlar. Muhtemelen bu konuda benden çoğunu bilirsin. Her neyse, Mary Jane Lyle Smith'in annesi, Kaptan Michael Brant'ın da babası olduğu matematiksel bir gerçek. Envoy'un bütün mürettebatı ile ilgili her şey kayıtlı, herhalde şu dünyada daha detaylı ölçülüp sınıflandırılan başka sekiz kişi yoktur. Valentine Michael Smith'in soyu da muhteşem oluyor bu durumda; babasının IQ'su 163, annesinin 170'ti ve her ikisi de kendi alanlarında bir numaraydılar."</p>
	<p class="block4">"Kimin umurunda olduğuna gelince," diye devam etti Ben, "birçok kişinin çok umurunda; işin portresi belirginleştikçe daha da çok kişinin umurunda olacak. Lyle İtkisi'ni duymuş muydun?"</p>
	<p class="block4">"Tabii. Champion'un kullandığı şey."</p>
	<p class="block4">"Ve bugünlerdeki bütün uzay gemilerinin. Onu kim icat etti?"</p>
	<p class="block4">"Bilmiyorum... Bir dakika... Yoksa..."</p>
	<p class="block4">"Küçük Hanımefendiye bir puro verin! Dr. Mary Jane Lyle Smith! Daha geliştirilmesi gerektiği halde önemli bir şey icat ettiğini biliyordu. Bu yüzden de araştırma gezisi için ayrılmadan önce, bir düzine acayip basit patent için başvurdu ve bunları şirketleştirilmiş bir fonda, dikkat et, kâr amacı gütmeyen bir fon değil, anonim şirket haline getirilmiş bir fonda topladı, sonra da yönetimini ve gelirini geçici olarak Bilim Vakfı'na devretti. Tabii zamanla hükümet kontrolü ele geçirdi ama bunun sahibi melek yüzlü arkadaşın. Bu konuda hiçbir şüphe yok. Milyonlar değerinde, belki de yüzlerce milyon; tahmin bile edemiyorum."</p>
	<p class="block4">Bu sırada yemeği getirdiler. Caxton, çimini korumak için tavana asılı masalar kullanıyordu; birini kendi sandalyesinin önüne, diğerini de Jill'in çimenler üzerinde oturabilmesi için yer seviyesine kadar alçalttı. "Yumuşak olmuş mu?" diye sordu.</p>
	<p class="block4">"Yumuşahane!" diye ağzı dolu bir şekilde cevap verdi Jill.</p>
	<p class="block4">"Teşekkür ederim. Unutma, ben pişirdim."</p>
	<p class="block4">"Ben," dedi ağzındaki lokmayı yuttuktan sonra, "şey, Smith'in, nasıl denir, gayri meşru olmasının etkisi var mı? Vâris olabilecek mi?"</p>
	<p class="block4">"Gayri meşru değil zaten. Doktor Mary Jane Berkeley'de idi ve Kaliforniya yasaları piçlik kavramını reddediyor. Kaptan Brant için de Yeni Zelanda'da böyle uygar yasalar olduğundan durum aynı. Doktor Ward Smith'in eyaletinde de kanunlar evlilik içi doğan her çocuğun meşru olduğunu söylüyor, nereden peydahlanırsa peydahlansın. İşte önümüzde böyle bir adam var Jill, üç ebeveynli meşru bir çocuk. "</p>
	<p class="block4">"Hı? Şimdi bir dakika dur bakalım, Ben, ikisi birden baba olamaz, ya biridir ya da öteki ama ikisi birden değil. Avukat değilim ama..."</p>
	<p class="block4">"Kesinlikle değilsin. Böyle yasal kurgular bir avukatı hiç il-gilendirmez. Fiziksel olarak soy itibarıyla piç olsa da hepsi geçerli ve onu destekleyen yasal yetki alanlarında o meşru bir çocuk. Dolayısıyla vâris olabiliyor. Ayrıca, annesinden başka her iki babası da varlıklıydılar. Bu araştırma gezisinin öncesine kadar Brant bekârdı, Ay uçuşlarından aldığı astronomik maaşların büyük çoğunluğunu Lunar Girişimcilik Ltd. hisse-lerine yatırmıştı. Hissenin nasıl fırladığını biliyorsun, daha yeni sermaye artırımı ve kâr payı dağıtımı yaptılar. Brant'ın tek bir kötü alışkanlığı vardı, o da kumardı ama herif orada da düzenli kazanıp onlarla da yatırım yaptı. Ward Smith de aileden zengindi; bir doktor ve bilim adamı olması kendi seçimiydi. Smith ikisinin de vârisi."</p>
	<p class="block4">"Fiyuu!"</p>
	<p class="block4">"Daha yarısına gelmedim, tatlım. Smith bütün mürettebatın vârisi."</p>
	<p class="block4">"Ha?"</p>
	<p class="block4">"Sekizi de 'Centilmen Maceracı' sözleşmesini imzalayarak, hepsini birbirlerinin ve çocuklarının karşılıklı vârisi yapmışlardı. Sözleşmeyi çok dikkatle yaptılar. Her türlü itirazla karşılaşabilen ve bunlara direnen on altı ve on yedinci yüzyılların benzer sözleşmelerini örnek aldılar. Bunların hepsi gerçekten güçlü insanlardı; bütün olarak bayağı bir mal varlıkları vardı. Brant'ın sahip olduklarının yanında, diğerlerinin de ciddi miktarlarda Lunar Girişimcilik hissesi olduğu biliniyor. Smith'in, şirketi kontrol edecek kadar çok hissesi olabilir ya da en azından yönetim kurulu seçiminde anahtar rol oynayabilir."</p>
	<p class="block4">Jill, sadece bir yudum su içmeyi dokunaklı bir tören haline getiren çocuksu yaratığı düşündü ve onun için üzüntü duydu. Ama Caxton devam etti: "Keşke Envoy'un seyir defterine bir göz atabilsem. Onu kurtardıklarını biliyorum ama bir daha serbest bırakacaklarından şüpheliyim."</p>
	<p class="block4">"Neden, Ben?"</p>
	<p class="block4">"Çünkü pis bir hikâye. Muhbirim ayılıp susana dek ağzından ancak emin olacak kadarını alabildim. Dr. Ward Smith çocuğun doğumunu sezaryenle yapmış ve karısı masada kalmış. O âna kadar boynuzlandığını fark etmiyormuş gibi durmuş. Ama sonradan yaptıkları durumu bildiğini açıklıyor; ameliyatı yaptığı neşterle ilk önce Kaptan Brant'ın, sonra da kendisinin boğazını kesmiş. Çok üzgünüm, tatlım."</p>
	<p class="block4">Jill'in tüyleri ürperdi. "Ben bir hemşireyim. Böyle şeylere bağışıklığım var."</p>
	<p class="block4">"Sen bir yalancısın ve bunun için seni seviyorum. Üç yıl polis muhabirliği yaptım, Jill, buna asla da alışamadım."</p>
	<p class="block4">"Diğerlerine ne olmuş?"</p>
	<p class="block4">"Keşke bilsem. Eğer o seyir defterini omzu kalabalıklarla bürokratların elinden söküp alamazsak asla bilemeyeceğiz ve ben bilmemiz gerektiğini düşünecek kadar safdil bir gazeteciyim. Sırlar despotizmi doğurur."</p>
	<p class="block4">"Ben, aslında mirasını ondan dolandırarak alsalar, daha iyi olur. O, nasıl desem... bu dünyaya ait değil."</p>
	<p class="block4">"Eminim ki bu kelimesi kelimesine doğru. Zaten o kadar paraya ihtiyacı da yok, Mars'tan Gelen Adam asla bir öğün atlamak zorunda kalmayacak. Herhangi bir hükümet ya da binlerce enstitü ya da abuk sabuk üniversitelerden birisi onu ömür boyu ayrıcalıklı bir konuk olarak ağırlamaktan zevk duyacaktır. "</p>
	<p class="block4">"En iyisi onu devredip gitmesi ve unutması."</p>
	<p class="block4">"O kadar da kolay değil bu, Jill. Meşhur General Atomics Larkin'e karşı davasını hatırlıyorsun, değil mi?"</p>
	<p class="block4">"Eh, pek değil. Larkin Kararları'ndan bahsediyorsun. Herkes gibi okulda mecburen okuduk. Ama onun Smith'le ne ilgisi var ki?"</p>
	<p class="block4">"Geçmişi düşün. Ay'a ilk roketi Ruslar attı ama çakıldı. Birleşik Devletler ve Kanada ortaklaşa başka bir tane gönderdiler, roket geri döndü ama orada kimseyi bırakmadı. Federasyon desteği ile Amerika, İngiliz Uluslar Topluluğu ve ayrıca da Rusya kendi başına kolonileşme amaçlı gemiyi göndermeye hazırlanırken, General Atomics, Ekvador'dan kiraladığı bir adadan kendi gemisini hepsinden önce gönderip Federasyon gemisi ve ardından Ruslarınki geldiğinde orada bekleyip sırıtan adamlarıyla yarışı çaktırmadan kazandı. </p>
	<p class="block4">"Neler olduğunu biliyorsun. Amerikan kontrolündeki bir İsviçre şirketi olan General Atomics, Ay üstünde hak iddia etti. Federasyon adamları öylesine başından atamadı, bu hem çok çiy bir hareket olurdu, hem de zaten Ruslar rahat durmazlardı. Böylece Yüksek Mahkeme de temelde hukuki bir kurmacadan ibaret olan bir tüzel kişinin bir gezegene sahip olamayacağına; sonuçta, gerçek maliklerin de, zilyetliği elinde bulunduran, yani Ay'a inen mürettebatı oluşturan etten kemikten insanlar, Larkin ve ortakları olduğuna hükmetti. Yani onları egemen bir ulus olarak tanıdı ve Federasyon'a aldı, tabii işin içindekiler için hatırı sayılır miktarda hisse, General Atomics ve yavru şirketi Lunar Girişimcilik'e yağlı imtiyazlar karşılığında. Bu herkesi memnun etmedi ve Federasyon Yüksek Mahkemesi o zamanlar çok da güçlü değildi ama yine de herkesin kabul edebileceği bir orta yolda buluşulmuştu. Gezegenlerin kolonileştirilmesi hakkında hepsi ortaya bu Larkin Kararı üzerine kurulan ve kan dökülmesini önlemeyi amaçlayan çok sıkı kurallar kondu. Bu işe yaradı da. Nitekim Üçüncü Dünya Savaşı'nın sebebinin uzayla falan ilgili olmaması tarihi bir gerçek. Demek ki Larkin Kararı bizim gezegen hukukumuzun temel bir parçası ve Smith için de uygulanabilir. "</p>
	<p class="block6">Jill başını iki yana salladı. "Bunun onunla ne ilgisi var ki? Marslılar..."</p>
	<p class="block6">"Düşün, Jill. Kanunlarımıza göre, Smith'in bizzat kendisi egemen bir ulus ve Mars Gezegeninin tek sahibi."</p>
	<p class="block7"> </p>
	<p class="block8">BEŞ</p>
	<p class="block6">Jill'in gözleri fal taşı gibi açılmıştı. "Ben kesinlikle çok fazla martini içtim, Ben. O hastanın Mars gezegeninin sahibi olduğunu söylediğine yemin edebilirim."</p>
	<p class="block6">"Öyle. Smith, kanunen gereken süre boyunca, yardım almadan, Mars'ı fiili işgal halinde tuttu. Smith, Mars Gezegeninin ta kendisi. Kralı, başkanı, yegâne vatandaşı, ne dersen de. Eğer Champion'un kaptanı orada koloniciler bırakmamış olsaydı, Smith'in hakkı yanabilirdi. Ama bıraktı ve bu da Smith'in kendisinin Arz'a dönmüş olmasına rağmen fiili işgalin sürdüğü anlamına geliyor. Ama Smith bu hakkı onlarla paylaşmak zorunda değil; koloniciler, Smith onlara Mars Vatandaşlığı bahşedene kadar sadece sıradan göçmenler oluyor."</p>
	<p class="block6">"Müthiş!"</p>
	<p class="block6">"Hem de nasıl. Ve de kanunlara uygun. Tatlım, şimdi neden bu kadar çok kişinin Smith'in kim olduğu ve nereden geldiğiyle ilgilendiğini anladın mı? Ve neden hükümetin de onu gizlemek için kendini parçaladığını? Yaptıkları şeyin hukuka uygunlukla uzaktan yakından ilgisi yok. Smith ayrıca bir Birleşik Devletler ve dolayısıylada bir Federasyon vatandaşı, yani çifte vatandaşlık sahibi. Federasyon sınırları içinde, bir vatandaşı, hüküm giymiş bir mahkûm bile olsa, tecrit ederek</p>
	<p class="block6">tutmak yasaktır; Üçüncü Dünya Savaşı'nda çözdüğümüz bir konu bu. Ama Smith'in haklarını bildiğinden şüpheliyim. Ayrıca, ziyarette bulunan dost bir hükümdarı, ki Smith aynen bu konumda oluyor, hapsetmek ve başka insanlarla, özellikle de basınla, ki bu da ben oluyorum, görüştürmemek tarih boyunca düşmanca bir tavır olarak değerlendirilmiştir. Hâlâ beni işini bilir bir elektrikçi olarak içeri sokmayacak mısın?"</p>
	<p class="block6">"Hah? Beni daha da çok korkuttun. Ben, düşünsene, bu sabah beni yakalasalardı ne yaparlardı dersin?"</p>
	<p class="block6">"Hımm... pek kaba davranmazlardı. Üç doktorca imzalanmış bir heyet raporuyla, seni duvarları yastıklı bir hücreye kapatır ve sadece iki artık yılda bir dışarıya mektup atmana izin verirlerdi. Sana kızmış bile değiller. Asıl ona ne yapacaklarını merak ediyorum."</p>
	<p class="block6">"Ne yapabilirler?"</p>
	<p class="block6">"Eh, mesela G-Yorgunluğundan ölüverir. Hükümet için temiz bir kurtuluş yolu olurdu bu."</p>
	<p class="block6">"Yani onu öldürürler mi demek istiyorsun?"</p>
	<p class="block6">"Cık cık cık! Böyle çirkin kelimeler kullanma. Öldüreceklerini sanmıyorum. Her şeyden önce önemli bir bilgi hazinesi; kamuoyunun bile bu konuda belirsiz de olsa böyle bir fikri var. Newton, Edison, Einstein ve onlar gibi altısının toplamından daha değerli olabilir bu Smith. Belki de değildir. Emin olana kadar ona dokunacaklarını sanmıyorum. İkincisi, insan ırkıyla şimdiye dek karşılaştığımız biricik uygar ırk arasındaki yegâne köprü, tercüman ve elçi. Bu da kesinlikle çok önemli, yalnız ne kadar önemli olduğunu kestirmemiz imkânsız. Klasiklerle aran nasıldır? H.G.Wells'in 'Dünyalar Savaşı'nı okudun mu?"</p>
	<p class="block6">"Uzun zaman önce, okulda."</p>
	<p class="block6">"Marslıların bizimle savaşmaya karar verdiğini düşün ve kazandıklarını. Biliyorsun ki kazanabilirler çünkü vurabilecekleri darbenin gücünü bilme şansımız yok. Adamımız Smith arabulucu olup ilk gezegenler arası savaşı gereksiz hale getirebilir. Bu olasılık uzak da olsa, hükümet bunu kesinkes öğrenene kadar göz ardı edemez. Mars'ta zeki varlıkların bulunması, henüz politik olarak algılayabildikleri bir gerçek değil." </p>
	<p class="block6">"O zaman sence Smith güvende mi yani?"</p>
	<p class="block6">"Herhalde şimdilik öyle. Genel Sekreter atmalı ve tutturmalı. Bildiğin gibi yönetimi sallantıda."</p>
	<p class="block6">"Siyasetle hiç ilgilenmiyorum."</p>
	<p class="block6">"İlgilenmelisin. Siyasetin biraz daha önemsiz olduğu tek şey kendi kalp atışın."</p>
	<p class="block6">"Onunla da ilgilenmiyorum zaten."</p>
	<p class="block6">"Ben nutuk atarken konuşma. Birleşik Devletler'in başını çektiği çoğunluk, bir gecede Federasyon'dan ayrılabilir; Pakistan öksürsen fırlayacak zaten. Böyle bir durumda güvenoyu alamayacaktır, bir genel seçim olacaktır ve Sayın Genel Sekreter Douglas da koltuğunu kaybedip tekrar dandik avukatlık hayatına dönecektir. Mars'tan Gelen Adam onu rezil de edebilir, vezir de. Beni içeri sokacak mısın?"</p>
	<p class="block6">"Sokmayacağım. Bir manastıra kapatılmaya niyetim yok. Daha kahve var mı?"</p>
	<p class="block6">"Bakalım."</p>
	<p class="block6">İkisi de kalktılar. Jill gerindi. "Ah, yaşlı kemiklerim! Ah, Tanrım, saate bak! Kahveyi boş ver, Ben. Yarın zor bir gün olacak, terbiyesiz hastalara kibar olmaya çalışmam ve stajyerlerden uzak durmam gerekiyor. Beni eve bırakır mısın? Ya da eve gönder beni, bu daha güvenli olur sanırım. Bir taksi çağırırsan şahane olur."</p>
	<p class="block6">"Tamam, vakit henüz erken ama..." Ben yatak odasına gitti ve elinde küçük bir çakmağa benzer bir şeyle döndü. "Beni içeri sokmayacağından eminsin değil mi?"</p>
	<p class="block6">"Şey, Ben. İsterdim ama.."</p>
	<p class="block6">"Boş ver. Böyle bir şey yapmana izin vermezdim zaten. Gerçekten tehlikeli ve sadece kariyerin için de değil. Seni sadece bunun için yumuşatmaya çalışıyordum." Küçük cismi kadına gösterdi. "Onun üzerine gizli bir mikrofon yerleştirir misin?"</p>
	<p class="block6">"Ha? O da ne?"</p>
	<p class="block6">"Boşanma avukatlarının ve casusların başına Mickey Finn'den beri gelen en güzel şey. Mikrominyatürize bir mikrofonlu kayıt cihazı. Mikrofon yaylı, çıkıp giriyor, böylece tarayıcı devrelere yakalanmıyor. İçinde transistorlar, dirençler, kondansatörler ve bir yığın başka ıvır zıvır var, hepsi plastik bir kap içinde. Bir taksiden dışarı düşürsen bile ona bir şey olmaz. Bir kol saatindeki kadar radyoaktivite var ama kalkanlı. Mikrofon yirmi dört saat boyunca dayanıyor, sonra makarayı çıkarıyorsun ve yenisini takıyorsun, yay makaranın bir parçası zaten."</p>
	<p class="block6">"Patlar mı?" diye heyecanla sordu Jill.</p>
	<p class="block6">"Kekin içine koyup pişirebilirsin."</p>
	<p class="block6">"Ama Ben, şimdiye kadar onun odasına gidemeyecek kadar korkuttun beni."</p>
	<p class="block6">"Odasına gitmen gereksiz. Yandaki odaya girebilirsin, değil mi?"</p>
	<p class="block6">"Sanırım."</p>
	<p class="block6">"Bu zımbırtıda eşek kulakları var. İçbükey tarafını bir duvara gelecek şekilde tuttur -bunun için yara bandı iyi iş görür- o da yandaki odadaki her lafı alıp kaydetsin. Dolap gibi bir şey var mı orada?"</p>
	<p class="block6">Jill bunu bir düşündü. "O odaya çok girip çıkarsam fark edilirim; çünkü orası içinde bulunduğu süitin bir parçası. Belki de orayı da kullanmaya başlarlar. Baksana Ben, odasının başka bir koridora bakan bir odayla ortak bir duvarı daha var. Orası işe yarar mı?"</p>
	<p class="block6">"Mükemmel. O zaman yapacaksın?"</p>
	<p class="block6">"Hmm... Ver onu bana. Bunu düşünüp duruma göre hareket edeceğim."</p>
	<p class="block6">Caxton cihazı mendiliyle silmek için durdu. "Eldivenlerini giy."</p>
	<p class="block6">"Neden?"</p>
	<p class="block6">"Bunu bulundurmak pek yasal değil, parmaklıklar arkasında kısa bir tatil garantisi var. Yedek makaralarla bunu tutarken hep eldiven giy ve üzerindeyken yakalanma."</p>
	<p class="block6">"Ne kadar da düşüncelisin!"</p>
	<p class="block6">"Vazgeçmek mi istiyorsun?"</p>
	<p class="block6">Jill uzun uzun iç çekti. "Hayır, daima yasadışı bir hayatım olsun istemiştim. Bana gangster argosunu öğretecek misin? Sana yararlı olmak istiyorum."</p>
	<p class="block6">"Aferin benim kızıma!" Kapının üzerinde bir ışık yanıp söndü. "Taksin gelmiş olmalı," dedi Ben "Bunu almaya gittiğimde çağırmıştım."</p>
	<p class="block6">"Ah. Ayakkabılarımı bulur musun? Hayır, çatıya gelme, bundan sonra ne kadar az birlikte görülürsek o kadar iyi."</p>
	<p class="block6">"Nasıl istersen."</p>
	<p class="block6">Ben, Jill'in ayakkabılarını giydirdikten sonra doğrulunca kadın adamın başını ellerinin arasına aldı ve onu öptü. "Sevgili Ben! Bu işin sonu iyi değil ve senin bir suçlu olduğunu da fark etmemiştim ama ayarları ben yaptığım sürece iyi bir aşçısın... ve seni bana tekrar evlenme teklif edecek bir duruma düşürürsem, seninle evlenebilirim."</p>
	<p class="block6">"Teklifim geçerli."</p>
	<p class="block6">"Gangsterler metresleriyle evlenirler mi? Yoksa bu bir 'zayıflık' mı demeliydim? Göreceğiz." Jill aceleyle çıktı.</p>
	<p class="block7"> </p>
	<p class="block9">* * *</p>
	<p class="block7"> </p>
	<p class="block6">Jill Boardman gizli mikrofonu kolayca yerleştirdi. Diğer odadaki hasta yatağa mahkûmdu ve Jill de dedikodu yapmak için sık sık ona uğrardı. Temizlikçilerin dolapların üstlerim asla temizlemediğinden yakınarak mikrofonu en üst rafın yanında duvara yapıştırdı.</p>
	<p class="block6">Ertesi gün de makaraları değiştirmek en az o kadar kolay oldu; hasta uyuyordu. Ama Jill sandalyenin üzerindeyken kadın uyandı ve şaşırdı. Jill de onu açık saçık bir koğuş dedikodusu uydurarak atlattı.</p>
	<p class="block6">Jill, posta sisteminin kişiliksiz körlüğünün, gizli kapaklı yöntemlerden daha güvenli olduğunu düşünerek, kullanılmış makarayı Ben'e hastanedeki postaneden yolladı. Ama üçüncü makarayı yerleştirme girişiminde çuvalladı. Hastanın uyuduğu zamanı beklemişti ama tam sandalyeye çıktığında hasta uyandı. "Aa, merhaba, Bayan Boardman."</p>
	<p class="block6">Jill bir eli cihazda donakaldı. "Merhaba Bayan Fritschlie," diye zorlukla karşılık verebildi. "Güzel bir şekerleme yapabildiniz mi?"</p>
	<p class="block6">"Şöyle böyle," dedi aksice kadın. "Sırtım ağrıyor."</p>
	<p class="block6">"Ovarım."</p>
	<p class="block6">"Pek yararı olmuyor. Neden sürekli dolabımla uğraşıyorsunuz? Bir şey mi var?"</p>
	<p class="block6">Jill'in yüreği ağzına gelmişti. Kadın aslında şüphelenmiyor dedi kendi kendine. "Sıçan," dedi belli belirsiz.</p>
	<p class="block6">"Sıçan mı? Aa, fareye dayanamam! Başka bir odaya geçmeliyim, hemen!"</p>
	<p class="block6">Jill küçük cihazı dolabın duvarından koparıp aldı ve cebine koydu, sandalyeden indi ve hastayla konuştu. "Bir dakika, bir dakika Mrs. Fritschlie, sadece dolabınızda fare deliği olup olmadığına bakıyordum. Yokmuş."</p>
	<p class="block6">"Emin misin?"</p>
	<p class="block6">"Oldukça eminim. Hadi sırtınızı ovalım, olur mu? Yavaşça öne eğilin."</p>
	<p class="block6">Jill bir daha cihazı o odaya yerleştiremeyeceğine karar verdi ve Mars'tan Gelen Adam'ın süitinin bir bölümü olan K- 12'deki boş odayı kullanma riskine de giremeyeceği sonucuna vardı. Fakat nöbeti neredeyse bitmek üzereydi. O da ana anahtarı tekrar aldı.</p>
	<p class="block6">Ama anahtara gerek kalmamıştı; kapı kilitli değildi ve içeride iki deniz piyadesi daha bekliyordu; nöbetçi sayısı katlanmıştı. Kapıyı açarken birisi başını kaldırdı. "Birini mi arıyorsun?"</p>
	<p class="block6">"Hayır. Yatağa oturmayın çocuklar," dedi sertçe Jill. "Daha sandalyeye ihtiyacınız varsa istetelim." Asker gönülsüzce ayağa kalkarken gözünü adamdan ayırmadı; sonra da titremesini gizlemeye çalışarak odadan çıktı.</p>
	<p class="block6">Jill'in mesaisi bittiğinde cebindeki cihaz artık ateşten bir kor olmuş, onu yakıyordu; aleti bir an önce Caxton'a iade etmeye karar verdi. Giysilerini değişti, cihazı çantasına aktardı ve çatıya çıktı. Ancak havalanıp Ben'in dairesine doğru yola çıktığında rahat nefes alabildi. Yoldan onu aradı.</p>
	<p class="block6">"Ben Caxton."</p>
	<p class="block6">"Ben, Jill. Seni görmem gerek. Yalnız mısın?"</p>
	<p class="block6">Ben yavaşça karşılık verdi: "Bunun akıllıca olduğunu sanmıyorum, ufaklık. Şimdi olmaz."</p>
	<p class="block6">"Ben, seni görmeliyim. Yoldayım, geliyorum."</p>
	<p class="block6">"Eeh, peki, illa gerekiyorsa."</p>
	<p class="block6">"Bu ne heyecan!"</p>
	<p class="block6">"Bak, şimdi, tatlım, seni görmek istemediğimden değ..."</p>
	<p class="block6">"Güle güle!" Jill telefonu kapatıp sakinleşti ve hıncını Ben'den almamaya karar verdi. Aslında her ikisi de deplasmanda oynuyorlardı, en azından kendisi öyleydi ve hemşireliğe sarılıp politikaya bulaşmamış olmalıydı.</p>
	<p class="block6">Jill, Ben'i görünce kendisini daha iyi hissetti, hatta Ben'i öpüp kollarının arasına sokulduğunda daha da iyi oldu. Ben hoş bir adamdı, belki de gerçekten onunla evlenmeliydi. Ama kadın konuşmaya çalışınca Ben elini onun ağzına kapattı ve kulağına eğilip fısıldadı: "Konuşma. isim falan söyleme. Sadece havadan sudan şeylerden bahset. Dinleniyor olabilirim."</p>
	<p class="block6">Jill başıyla onayladı ve Ben onu oturma odasına götürdü. Jill tek kelime etmeden kayıt cihazını çıkarıp adamın eline tutuşturdu. Ben sadece makaraları değil de cihazın kendisini de geri verdiğini görünce kaşlarını kaldırdı ama yorum yapmadı. Onun yerine gazetesinin akşam baskısını kadına verdi.</p>
	<p class="block6">"Gazeteyi gördün mü?" dedi doğal bir sesle Ben. "Ben yıkanırken bir göz atmak isteyebilirsin."</p>
	<p class="block6">"Sağ ol." Gazeteyi alınca adam bir sütunu işaret etti; sonra da cihazı alarak uzaklaştı. Jill sütunun Ben'in kendi sendikaya bağlı makalesi olduğunu gördü.</p>
	<p class="block7"> </p>
	<p class="block6">KARGA YUVASI - Ben Caxton</p>
	<p class="block6">Herkes, hastanelerin ve hapishanelerin ortak bir yönü olduğunu bilir: İkisinden de kurtulmak çok zor olabilir. Bazı yönlerden bir mahkûm bir hastadan daha az tecrit edilmiştir; avukatını çağırtabilir, Adil Tanık talebinde bulunabilir, kamuya açık bir mahkemede kendisini hapseden makamdan sebep göstermesini isteyip Habeas Corpus'tan yararlanabilir.</p>
	<p class="block6">Fakat kafadan kontak kabilemizin büyücü doktorlarından birisinin emriyle konulan basit bir ZİYARET YASAK levhası, bir hastayı Demir Maskeli Adam'ın karşılaştığı unutulmuşluktan çok daha derinine atabiliyor.</p>
	<p class="block6">Tabii ki hastanın en yakın akrabası bu yöntemle uzak tutulamaz ama Mars'tan Gelen Adam'ın en yakın akrabası yokmuş gibi görünüyor. Talihsiz Envoy'un mürettebatının Arz'da kalan bağları çok azdı; eğer ki Demir Maskeli Adam'ın, pardon "Mars'tan Gelen Adam" demek istemiştim, çıkarlarını koruyan herhangi bir akrabası varsa, (bu satırların yazarı da dahil olmak üzere) birkaç bin araştırmacı gazeteci hâlâ bunu doğrulayamadı.</p>
	<p class="block6">Öyleyse Mars'tan Gelen Adam adına kim konuşuyor? Kim çevresine silahlı nöbetçiler yerleştirilmesini emretti? Ondaki dehşetengiz hastalık ne ki bırakın ona bir soru sormayı, adamı göz ucuyla bile gören yok. Size sesleniyorum Sayın Genel Sekreter; "fiziksel zafiyet" ve "G-Yorgunluğu" açıklamalarını yutmuyoruz; eğer cevap bu olsaydı, silahlı muhafızların işini kırk beş kiloluk bir hemşire de yapardı.</p>
	<p class="block6">"Bu hastalık, doğası gereği mali olmasın sakın? Ya da (kibarlığı elden bırakmayalım) siyasi?</p>
	<p class="block7"> </p>
	<p class="block6">Hepsi aynı yaklaşımda olan dahası da vardı; Jill, Ben'in, hükümete kasten yem atarak Smith'i ortaya çıkarmaları için zorlamaya çalıştığını görmekteydi. Bunun sonucunda neyi başaracağını bilmiyordu; onun kendi ufku devlet politikalarını ve ekonomik hareketleri kapsamıyordu. Ama tehlikenin boyutu ve alabileceği şekil konusunda bir fikri olmadığı halde Ben'in kurulu iktidara meydan okuyarak ciddi bir risk aldığını, bilmekten ziyade hissediyordu.</p>
	<p class="block6">Jill gazetenin geri kalanını karıştırdı. İçerisi Champion'un dönüşü hakkındaki haberlerle doluydu. Genel Sekreter Douglas mürettebata madalya takarken çekilmiş resimler, Kaptan van Tromp ve cesur arkadaşlarıyla yapılmış söyleşiler, Marslıların ve kentlerinin resimleri yer alıyordu. Gazetede Smith hakkında çok az şey vardı; bu, gezinin olumsuz etkilerinden yavaşça ama tatminkâr şekilde sıyrıldığını belirten kısacık bir tıbbi haberdi.</p>
	<p class="block6">O sırada Ben geldi ve kucağına birkaç yaprak pelür kâğıdı bıraktı. "Burada görmek isteyebileceğin başka bir gazete daha var," diye belirtip tekrar odadan çıktı.</p>
	<p class="block6">Jill hemen bu diğer "gazetenin" cihazdan çıkardığı ilk makaranın kopyası olduğunu anlamıştı. Daktilo edilirken konuşan kişiler "Birinci Ses", "İkinci Ses" ve böyle devam eder şekilde yazılmıştı ama Ben dönüp sonradan bağlantı kurabildiği yerlerde üstlerini çizip isimler eklemişti. En üstte de şöyle karalamıştı. "Bütün sesler, tanımlansın ya da tanımlanmasın, erkeklere aittir."</p>
	<p class="block6">Konuşmaların çoğu hiç de ilgi çekici' değildi. Sadece, Smith'in doyurulduğunu, yıkandığını, masaj yapıldığını, her sabah ve akşam ayağa kaldırılıp "Doktor Nelson" ve "ikinci doktor" diye tanımlanan birilerinin gözetimi altında egzersiz yaptığını gösteriyordu. Jill, bu "ikinci" doktorun Dr. Thaddeus olması gerektiğine karar verdi.</p>
	<p class="block6">Ama uzunca bir pasajın hastanın bakımıyla hiç mi hiç ilgisi yoktu. Jill burayı tekrar tekrar okudu:</p>
	<p class="block6">Dr. Nelson : Kendini nasıl hissediyorsun evlat? Bir süre konuşabilecek kadar güçlü müsün?"</p>
	<p class="block6">Smith : Evet.</p>
	<p class="block6">Dr. Nelson : Bir adam seninle konuşmak istiyor.</p>
	<p class="block6">Smith : (Duraksama) Kim? (Caxton buraya elle ekleme yapmıştı: "Smith'in bütün konuşmalarında, bazısı diğerlerinden de uzun olan duraksamalar var.")</p>
	<p class="block6">Dr. Nelson : Bu adam bizim büyük (yazıya aktarılamayan gırtlaktan gelen bir ses; Marsça?) O bizim Eskilerin en eskisi. Onunla konuşur musun?"</p>
	<p class="block6">Smith: (Çok uzun duraksama) Kocaman mutluyum. Eski Kişi konuşacak ve ben dinleyip büyüyeceğim.</p>
	<p class="block6">Dr. Nelson : Hayır, hayır! Sana soru sormak istiyor.</p>
	<p class="block6">Smith : Ben bir Eski'ye bir şey öğretemem.</p>
	<p class="block6">Dr. Nelson : Eski Kişi böyle olsun istiyor. Sana soru sormasına izin verecek misin?</p>
	<p class="block6">Smith : Evet.</p>
	<p class="block6">(Arka plandan gelen gürültüler, kısa bir ara)</p>
	<p class="block6">Dr. Nelson : Buradan efendim. Şey, Doktor Mahmud'u burada size çevirmenlik yapması için hazır tutuyorum.</p>
	<p class="block6">Jill "Yeni Ses" diye daktilo edilen ama Ben'in üstünü çizip "Genel Sekreter Douglas" yazdığı girişi okudu.</p>
	<p class="block6">G. Sekreter : Ona ihtiyacım olmayacak. Smith'in İngilizce anladığını söylediniz.</p>
	<p class="block6">Dr. Nelson : Şey, evet ve hayır, ekselansları. Bayağı bir kelime biliyor ama Mahmud'un söylediği gibi onları yerleştirebileceği kültürel bir bağlama sahip değil. Bu, oldukça kafa karıştırıcı olabilir.</p>
	<p class="block6">G. Sekreter : Ah, eminim idare edebiliriz. Gençliğimde, bir kelime bile Portekizce bilmeden bütün Brezilya'yı otostopla dolaştım. Şimdi, bizi tanıştırıverseniz ve bizi yalnız bıraksanız?</p>
	<p class="block6">Dr. Nelson : Efendim? Hastamla kalsam daha iyi olur sanırım.</p>
	<p class="block6">G. Sekreter : Sahi mi, Doktor? Korkarım, ısrar etmek zorundayım. Özür dilerim.</p>
	<p class="block6">Dr. Nelson : Ve ben de korkarım, ben de ısrar etmek zorundayım. Üzgünüm efendim, Tıp ahlakı...</p>
	<p class="block6">G. Sekreter : (Sözünü keserek) Bir avukat olarak, tıp düsturundan biraz olsun haberim var, onun için bana "tıp ahlakı" mavalı okuma. Seni bu hasta mı seçti?</p>
	<p class="block6">Dr. Nelson : Tam olarak değil ama...</p>
	<p class="block6">G.Sekreter : Tam da düşündüğüm gibi. Doktorunu seçme fırsatı oldu mu? Hiç sanmam. Şu an devlet gözetiminde, ben de fiilen ve yakında göreceğiniz gibi hukuken en yakın akrabası olarak hareket ediyorum. Onunla yalnız görüşmek istiyorum.</p>
	<p class="block6">Dr. Nelson : (Uzun duraksama, sonra da çok sertçe) Eğer böyle diyorsanız ekselansları, ben de bu vakadan çekiliyorum.</p>
	<p class="block6">G. Sekreter : Üzerinize alınmayın doktor; sizi gücendirmek istemedim. Tedavi yönteminizi sorgulamıyorum. Ama bir anneyi de oğluyla yalnız görüşmekten alıkoyamazsınız, değil mi? Onu inciteceğimden mi endişeleniyorsunuz?</p>
	<p class="block6">Dr. Nelson : Hayır ama...</p>
	<p class="block6">G. Sekreter : O zaman itirazınız neye? Hadi bizi tanıştırın da şunu aşalım. Bu patırtı hastanızı üzüyor olabilir.</p>
	<p class="block6">Dr. Nelson : Ekselansları, sizi tanıştıracağım. Sonra da "akrabanız" için yeni bir doktor seçmeniz gerekecek.</p>
	<p class="block6">G. Sekreter : Üzgünüm Doktor. Gerçekten. Ama bunu kabul etmiyorum, sonra konuşacağız. Şimdi, lütfen?</p>
	<p class="block6">Dr. Nelson : Buraya gelin, efendim. Evlat, seni görmek isteyen adam bu. Bizim en büyük Eskimiz.</p>
	<p class="block6">Smith: (Yazıya aktarılamadı)</p>
	<p class="block6">G. Sekreter : Ne dedi?</p>
	<p class="block6">Dr. Nelson : Bir tür saygılı selamlama. Mahmud, "Ben sadece bir yumurtayım" diye çevrilebileceğini söylüyor. Ya da onun gibi bir şey. Bana da derdi bunu. Dostça bir laf. Evlat, insan-konuşması yap.</p>
	<p class="block6">Smith : Evet.</p>
	<p class="block6">Dr. Nelson : Ve eğer son bir tavsiye de bulunabiliyorsam, tek heceli kelimeler kullansanız daha iyi olur derim..</p>
	<p class="block6">G. Sekreter : Ah, öyle yaparım.</p>
	<p class="block6">Dr. Nelson : Hoşçakalın, ekselansları. Hoşçakal, evlat.</p>
	<p class="block6">G. Sekreter : Teşekkürler, doktor. Sonra görüşürüz.</p>
	<p class="block6">G. Sekreter : (Devam ederek) Kendini nasıl hissediyorsun?</p>
	<p class="block6">Smith: İyi hissediyorum.</p>
	<p class="block6">G. Sekreter : Güzel. Bir şey istersen, söyle yeter. Mutlu olmanı istiyoruz. Şimdi benim için yapmanı istediğim bir şey var. Yazabiliyor musun?</p>
	<p class="block6">Smith: "Yazmak?" "Yazmak" nedir?</p>
	<p class="block6">G. Sekreter : Eh, parmak bassan da olur. Sana bir kâğıt okumak istiyorum. Burada bir sürü avukat gevelemesi var basitçe şöyle denebilir, Mars'tan ayrılarak orası üstünde olabilecek bütün hak iddialarını terk ettin, yani onlardan vazgeçtin. Beni anlıyor musun? Onları hükümet kontrolüne bırakıyorsun.</p>
	<p class="block6">Smith: (Cevap yok)</p>
	<p class="block6">G. Sekreter : Şey, şöyle diyelim o zaman. Mars'ın sahibi değilsin değil mi?</p>
	<p class="block6">Smith: (Uzunca bir duraksama) Anlamıyorum.</p>
	<p class="block6">G. Sekreter : Hmm... Bir de böyle deneyelim. Burada kalmak istiyorsun değil mi?</p>
	<p class="block6">Smith: Bilmiyorum. Eskiler tarafından gönderildim.</p>
	<p class="block6">(Uzun yazıya aktarılamayan konuşma, kediyle dövüşen bir kara kurbağası gibi sesler)</p>
	<p class="block6">G. Sekreter : Kahretsin, şimdiye kadar ona daha çok İngilizce öğretmeliydiler. Bak, evlat, bunlar için kafa yormak zorunda değilsin. Şurada sayfanın dibine parmağını basıverelim gitsin. Sağ elini ver bana. Hayır öyle kıvrılıp bükülme. Doğru dur! Seni incitmeyeceğim... Doktor! Doktor Nelson!</p>
	<p class="block6">2. Doktor : Evet efendim?</p>
	<p class="block6">G. Sekreter : Doktor Nelson'u çağır.</p>
	<p class="block6">2. Doktor : Doktor Nelson mu? Ama o gitti efendim. Onu vakadan aldığınızı söyledi.</p>
	<p class="block6">G. Sekreter : Öyle mi dedi? Lanet olsun ona! Şey, bir şeyler yap. Suni solunum yaptır, iğne yap falan. Orada öyle durma, görmüyor musun adam ölüyor?</p>
	<p class="block6">2. Doktor : Yapılacak bir şey olduğunu sanmıyorum, efendim. Düzelene kadar kendi haline bırakalım. Doktor Nelson hep öyle yapardı.</p>
	<p class="block6">G. Sekreter : Doktor Nelson gebersin e mi!</p>
	<p class="block7"> </p>
	<p class="block6">Bir daha da ne Genel Sekreter, ne de Doktor Nelson gözüküyordu. Jill, Smith'in, hastanede dedikodusu yapılan o kataleptik translardan birine girdiğini tahmin etti. İsimlendirilmemiş iki giriş daha vardı. Birisinde "Fısıldamana gerek yok, seni duyamaz," diyordu, diğeri de "Al o tepsiyi, transtan çıkınca yemek yediririz."</p>
	<p class="block6">Ben tekrar gözüktüğünde Jill transkripti üçüncü kez baştan okuyordu. Elinde başka pelür kâğıtlar vardı ama ona uzatmadı; onun yerine sordu: "Aç mısın?"</p>
	<p class="block6">Sorar gibi adamın elindeki kâğıtlara baktı. "Ölüyorum açlıktan," diye karşılık verdi.</p>
	<p class="block6">"Hadi şuradan çıkalım ve bir sığır vuralım."</p>
	<p class="block6">Çatıya çıkıp taksi çevirirken ve başka bir taksiye geçtikleri Alexandria platformuna uçarken Ben tek bir kelime bile etmedi. Orada Ben, Baltimore seri numaralı bir taksi çevirdi. Havalandıklarında aracı Hagerstown, Maryland'e ayarladı ve arkasına yaslanıp rahatladı. "İşte şimdi konuşabiliriz."</p>
	<p class="block6">"Ben, bütün bu gizlilik niçin?"</p>
	<p class="block6">"Özür dilerim, güzel ayaklım. Herhalde sadece sinirlerim bozuk ve vicdanım rahatsız. Dairemde bir dinleme cihazı olup olmadığını bilmiyorum ama ben onları dinleyebiliyorsam, onlar da beni dinleyebilir... Ve hükümetin hasıraltı etmek istediği şeylere anormal bir ilgi gösteriyorum. Onun için, evimden çağırdığım bir takside minderlerin arasına saklanmış bir kayıt cihazı olması pek mümkün olmasa da belli de olmaz. Özel Servis ekipleri çok detaycıdır. Ama bu taksi," minderi okşadı, "binlerce taksiyi de kurcalamış olamazlar. Rasgele seçilen biri güvenlidir."</p>
	<p class="block6">Jill'in tüyleri ürperdi. "Ben, sen gerçekten de öyle yapabileceklerini..." Sesi orada öylesine kaldı.</p>
	<p class="block6">"Düşünmüyor muyum! Sütunumu gördün. Yayınlanalı dokuz saat geçti. Hükümet, hiçbir şey yapmayıp onu karnından yumruklamama izin verir mi sanıyorsun?"</p>
	<p class="block6">"Ama sen bu hükümete her zaman muhalefet ediyorsun."</p>
	<p class="block6">"Bu kadarı tamam. Majestelerinin Muhalefetinin görevi muhalefet etmektir. Bunu beklerler. Ama şu durum farklı; onları resmen birisini siyasi tutuklu olarak alıkoymakla suçladım... Kamuoyunun çok ilgilendiği birisini hem de. Jill, bir hükümet, yaşayan bir organizmadır. Her canlı gibi temel özelliği, mantığı, sebebi olmayan körlemesine bir var olma, yaşama içgüdüsüdür. Eğer ona vurursan, o da karşılık verir. Bu sefer ona gerçekten vurdum." Kadına yan bir bakış attı. "Seni bu işe karıştırmamalıydım."</p>
	<p class="block6">"Beni mi? Korkmuyorum. En azından bu aleti sana geri verdikten sonra."</p>
	<p class="block6">"Benimle bağlantılısın. Eğer işler kızışırsa bu bile yeterli olur."</p>
	<p class="block6">Jill sesini kesti. Hayatı boyunca devasa bir gücün, devasa acımasızlığıyla hiç karşılaşmamıştı. Hemşirelik bilgisi ve cinsiyetler arası neşeli gerilla savaşları dışında Jill neredeyse Mars'tan Gelen Adam kadar masumdu. Çocukluğunda poposuna yediği şaplaklar ve yetişkinliğinde ara sıra karşılaştığı çirkin sözler dışında, Jill Boardman olarak kendisinin gerçek ve fiili bir tehlikenin içinde olabileceği fikri neredeyse inanılmayacak kadar imkânsız geliyordu ona. Hemşire olarak, acımasızlığın, şiddetin ve vahşetin sonuçlarını görmüştü ama bunlar onun başına gelemezdi.</p>
	<p class="block6">Jill bu kötümser sessizliği bozduğu sırada taksileri Hagerstown'da inecek yer bulmak için etrafta dönüyordu. "Ben, farz et ki bu hasta öldü. Ne olur o zaman?"</p>
	<p class="block6">"Hı?" diye kaşlarını çattı Ben. "İşte bu güzel bir soru, çok güzel bir soru. Sormana sevindim, çalışmamızla ilgilendiğini gösteriyor bu. Şimdi eğer başka soru yoksa, sınıf serbesttir, çıkabilirsiniz."</p>
	<p class="block6">"Komik olmaya çalışma."</p>
	<p class="block6">"Hmm... Jill, aslında seni düşlemem gereken geceler boyunca bu soruyu cevaplamak için ayaktaydım. İki parçalı bir soru bu, siyasi ve ekonomik; ve bunlar da bulabildiğim en iyi cevaplar: Smith ölürse, Mars üzerindeki tuhaf hukuki iddiası yok olur. Büyük ihtimalle Champion'un orada bıraktığı öncü grup ortaya yeni bir iddia sürer ki neredeyse kesinlikle hükümet onlarla daha Arz'ı terk etmeden bir anlaşma ayarlamıştır. Champion bir Federasyon gemisi ama bu anlaşmanın, tabii eğer varsa, iplerinin insan haklarının şüpheli koruyucusu Sayın Genel Sekreter Bay Douglas'ın eline verilmiş olması ihtimalden de öte bir şey, bir gerçektir. Böyle bir numara onu daha uzun bir süre iktidarda tutar. Öte yandan hiçbir işe de yaramayabilir."</p>
	<p class="block6">"Hı? Neden?"</p>
	<p class="block6">"Belki de bu duruma Larkin Kararı uygulanamaz. Çünkü Ay'da hayat yoktu ama Mars'ta Marslılar yaşıyor. Şu an için, Marslıların değeri hukuki bir sıfırdan ibaret. Ama Yüksek Mahkeme siyasi havaya bakıp olayın özüne girer ve insan olmayan yerlilerin halen yaşadığı bir gezegendeki insan varlığının hiçbir anlam ifade etmediğine hükmedebilir. O zaman da, tabii hâlâ kalmışsa Mars üzerindeki hakların, Marslıların kendilerinden alınması gerekir."</p>
	<p class="block6">"Ama Ben, her durumda mantıken olması gereken de bu zaten. Tek bir adamın bir gezegene sahip olması fikri... bu tam manasıyla fantastik!"</p>
	<p class="block6">"Bu kelimeyi bir avukatın yanında kullanma; seni anlamayacaktır. Sinekten yağ çıkarmak ve deveye hendek atlatmak bütün hukuk fakültelerinde zorunlu derslerdir. Ayrıca bir de emsal dava var. On beşinci yüzyılda Papa bütün Batı Yarımküre'nin tapusunu İspanya ve Portekiz'e sunarken kimse o menkulde kendilerine ait kanunları, gelenekleri ve mülkiyet kavramları olan birkaç milyon Kızılderilinin yaşadığı gerçeğini dikkate almadı. Papanın bahşettiği tapu oldukça da geçerliydi. Bir ara Batı Yarımküre haritasına bak da nerelerde İspanyolca, nerelerde Portekizce konuşulduğunu gör ve Kızılderilililere ne kadar toprak kaldığına da dikkat et."</p>
	<p class="block6">"Evet ama Ben, artık on beşinci yüzyılda değiliz."</p>
	<p class="block6">"Avukatlara göre öyleyiz. Hâlâ Blackwell'i, Napolyon Medeni Kanunu'nu, hatta Justinianus kanunlarını örnek olarak veriyorlar. Buraya yazıyorum Jill; eğer Yüksek Mahkeme Larkin Kararının bu duruma uygulanacağına hükmederse, Smith, kendisini Mars üzerindeki, milyonlar, hatta milyarlar değerindeki imtiyazları kontrol eder bir durumda bulacak. İddiasını da şimdiki hükümete devrederse, Genel Sekreter Douglas da tatlıyı istediği gibi dağıtan adam olacak. Douglas'ın kıvırmaya çalıştığı dümen de tam olarak bu. Gizli mikrofondan kopyalanan yazıyı gördün." </p>
	<p class="block6">Ben, neden biri böyle bir gücü istesin ki?</p>
	<p class="block6">"Neden güveler ışığa doğru uçarlar? İktidar hırsı cinsellik güdüsünden bile daha mantıksız... ve daha güçlüdür. Ama bunun iki yönlü bir soru olduğunu söylemiştim. Smith'in mal varlığı neredeyse Mars'ın sözde Kralı-İmparatoru olmasının yarattığı özel durumu kadar önemli. Hatta, bir Yüksek Mahkeme kararı onu Mars üzerindeki fiili işgal hakkından edebilir ama Lyle İtkisi ve Lunar Girişimcilik'teki yüklü hissesi üzerindeki mülkiyetini sarsacak bir şeyin varlığından şüphe ederim. Her şeyden önce sekiz vasiyet kamuya açık kayıtlar ve en önemli üç durumda vasiyetli ya da vasiyetsiz mirasa konuyor. Ölürse ne olur? Bilemiyorum. Tabii ki ortaya binlerce kuzen adayı fırlar ama Bilim Vakfı böyle açgözlü pislikleri yirmi yıldır savuşturmayı becerdi. Öyle gözüküyor ki eğer Smith vasiyet bırakmadan ölürse muazzam serveti devlete kalacak."</p>
	<p class="block6">'"Devlete mi?' Federasyon'u mu, Birleşik Devletler'i mi kastediyorsun?"</p>
	<p class="block6">"Cevabını bilmediğim çok güzel bir soru daha. Ebeveynleri Federasyon üyesi iki ayrı ülkenin vatandaşları ama doğum yeri ikisi de değil... ve bu durum, Lunar Girişimcilik Genel Kurulu'nda oy verecek ya da patentlerin lisanslarını alacak kimse için, hayati farklar oluşturacak. Bu kişi Smith olmayacak, o hisse senedini trafik cezasından ayıramaz. O büyük ihtimalle Smith'i yakalayıp ona yapışan kişi olacaktır. Bu arada da Lloyd's'un Smith'in hayatını sigortalayacağından şüpheliyim; bana riski çok yüksek gibi görünüyor."</p>
	<p class="block6">"Zavallı bebek! Zavallı yavru!"</p>
	<p class="block7"> </p>
	<p class="block8">ALTI</p>
	<p class="block6">Hagerstown'daki restoranın yemekleri kadar "atmosferi" de iyiydi, yani masalar sadece bir gölcüğün kıyısına kadar inen çimenliğe serpiştirilmiş değillerdi, devasa üç ağacın dalları arasında da masalar vardı. Hepsinin üzerini kaplayan bir güç alanı çatı da bu açık hava lokantasını yağmur ve karda dahi bitmeyen bir yaz havasında tutuyordu.</p>
	<p class="block6">Jill ağaçlarda yemek istiyordu ama Ben ona aldırmayıp kendi seçtiği su kenarındaki bir yere masa kurması için şef garsona rüşvet verdi, sonra da masalarının yanma portatif bir stereovizyon istedi.</p>
	<p class="block6">Jill darılmıştı. "Ben, eğer ağaçlarda yiyemiyorsak, buraya kadar gelip bu fiyatları ödeme zahmetine girmeye ve şu aptal kutusuna tahammül etmeye ne gerek var?"</p>
	<p class="block6">"Sabret, ufaklık. Ağaçlardaki masaların hepsinde mikrofon bağlantıları var; servis için gerekli. Bu masa kurcalanmamış -öyle olduğunu umuyorum- çünkü onu garsonun kullanılmayanlar arasından aldığını gördüm. Stereovizyona gelince, bir şeyler seyretmeden sofrada oturmanın pek Amerikan tarzı olmaması bir yana, aletin gürültüsü uzaktan bize çevrilmiş bir yönlendirilmiş mikrofona da engel olabilir...</p>
	<p class="block6">Tabii Sayın Douglas'ın adamlarının bize ilgi duymaya başladıklarını farz edersek ki hiç şüphem yok öyleler."</p>
	<p class="block6">"Gerçekten bizi izliyor olabileceklerini sanıyor musun, Ben?" Jill'in tüyleri ürperdi. "Yasadışı bir hayat için biçilmiş kaftan olduğumu sanmıyorum."</p>
	<p class="block6">"Vah vah! General Synthetics'teki rüşvet skandalları üzerinde çalışırken asla iki gece aynı yerde uyumadım ve sadece kendi satın aldığım konserve yemekleri yedim. Bir süre sonra bu hoşuna gitmeye başlıyor; metabolizmayı uyarıyor."</p>
	<p class="block6">"Benim metabolizmamın buna hiç ihtiyacı yok, teşekkürler. Bana tek gereken, yaşlıca, zengin bir hasta."</p>
	<p class="block6">"Benimle evlenmeyecek misin, Jill?"</p>
	<p class="block6">"Müstakbel kocam mortoyu çekince olur. Ya da belki o kadar zengin olurum ki seni evime yavru kedi olarak alırım."</p>
	<p class="block6">"Aylardır aldığım en iyi teklif bu. Bu geceden başlamaya ne dersin?"</p>
	<p class="block6">"Kocam mortoyu çekince."</p>
	<p class="block6">Kokteyllerini içerlerken kulak zarlarını patlatırcasına gürültü koparan, bir eğlence programı ve cafcaflı reklamlar aniden kesildi. Bir spikerin başı ve omuzları görüntüyü doldurdu, içtenlikle gülümsedi ve konuştu: "YDYG, Yeni Dünya Yayın Grubu ve programımızın sponsoru Akıllı Kız Maltusyan Pastilleri, önümüzdeki birkaç dakikayı Federasyon Hükümeti'nin tarih yazacak özel yayınına teslim etme gururuna ve ayrıcalığına erişmiştir. Unutmayın dostlar, bütün akıllı kızlar Akıllı Kız kullanır. Taşıması kolay, tadı hoş, garantili koruma sağlar ve Kamu Yasası 1312'ye göre reçetesiz satışı onaylanmıştır. Neden eski moda, zararlı, güvensiz ve sevimsiz yöntemleri kullanasınız ki? Neden sevgilinizin sevgi ve saygısını kaybetme riskine giresiniz ki? Unutmayın!" Sevimli ve kurt gibi spiker yana bir göz attı ve reklamın kalanını alelacele tamamladı: "Size, ardından Genel Sekreter'i ve Mars'tan Gelen Adam'ı getirecek olan Akıllı Kız'ı sunuyorum!"</p>
	<p class="block6">Üç boyutlu resim, tahrik edici, gerçek ötesi göğüsleri olan, baştan çıkarıcı, sanki onu gören her erkeği yanındakiyle tatmin olamayacak birisine çevirecek, genç bir kadına dönüştü. Kadın gerinip salındı. "Ben her zaman Akıllı Kız kullanırım," dedi yatak odası sesiyle.</p>
	<p class="block6">Görüntü kayboldu ve orkestranın çaldığı 'Yaşasın Barışın Egemenliği'nin ilk notaları yankılandı. Ben, Jill'e sordu: "Akıllı Kız mı kullanıyorsun?"</p>
	<p class="block6">"Seni ilgilendirmez!" Yüzünü buruşturdu ve ekledi: "Kocakarı ilacı. Hem ihtiyacım olduğunu da nereden çıkardın?"</p>
	<p class="block6">Caxton karşılık vermedi; görüntüyü de Sayın Genel Sekreter Douglas'ın babacan hatları doldurmuştu. "Dostlar," diye başladı, "sevgili Federasyon vatandaşları, bu gece emsali görülmemiş bir gurur ve ayrıcalık taşıyorum. Öncü gemimiz Champion'un başarılı dönüşünden beri..." Arz vatandaşlarını başka bir gezegen ve uygarlıkla yaptıkları başarılı temas nedeniyle kutlayan birkaç bin iyi seçilmiş kelimeyle konuşmasına devam etti. Champion'un serüveninin her Federasyon vatandaşının kişisel bir başarısı olduğunu, yapacak başka ciddi ve önemli işleri olmamış olsa içlerinden herhangi birisinin de bu araştırma yolculuğunu yürütebileceğini ve Genel Sekreter Douglas'ın bizzat kendisinin, vatandaşların iradelerini ortaya koymak için seçtikleri naçizane bir araç olduğunu ima etmeyi başardı. Bu gurur okşayan fikirler asla kabak gibi söylenmiyor ama ima ediliyorlardı; sokaktaki adamın herkesle eşit ve çoğundan üstün olduğu, bizim Joe Douglas'ın da sıradan insanın vücut bulmuş hali olduğu ise gizlice, alttan alta anlatılıyordu. Hatta Genel Sekreter'in gevşetilmiş kravatı ve inek yalamış saçlarında bile "sıradan adam" hali vardı.</p>
	<p class="block6">Ben Caxton bu konuşmayı kimin hazırladığını merak etti. Jim Sanforth olacaktı herhalde. Dinleyiciyi gıdıklayıp rahatlatacak, uygun şekilde ayarlanmış sıfatı seçmekten yana Douglas'ın ekibindeki en ince yetenek Jim'deydi; politikaya girmeden önce reklam metinleri yazıyordu ve vicdanı yoktu. Evet, "beşiği sallayan el" ile ilgili bu parça açıkça Jim'in işiydi. Jim küçük bir kızı şekerle ayartıp bunu zekice bir operasyon olarak değerlendirebilecek salaklardandı.</p>
	<p class="block6">"Kapat şunu!" diye bağırdı Jill, aniden.</p>
	<p class="block6">"Ha? Kes sesini, şeker ayak. Bunu dinlemem lazım."</p>
	<p class="block6">"... ve böylece dostlarım, sizlere vatandaş Valentine Michael Smith'i, Mars'tan Gelen Adam'ı gururla sunuyorum! Mike, çok bitkin olduğunu ve kendini pek iyi hissetmediğini biliyoruz ama dostlarına birkaç şey söyleyebilecek misin? Hepsi seni görmek istiyor."</p>
	<p class="block6">Üç boyutlu görüntü, tekerlekli sandalyedeki bir adamın yarı-yakın çekimine dönüştü. Douglas, Smith'in tepesinde sanki en sevdiği amcasıymış gibi bekleyip duruyordu, sandalyenin diğer yanındaysa dimdik, resmi ve fotojenik bir hemşire vardı.</p>
	<p class="block6">Jill bir hayret nidası koyuverdi. Ben vahşice fısıldadı: "Sessiz ol! Bir kelimesini bile kaçırmak istemiyorum."</p>
	<p class="block6">Röportaj uzun sürmedi. Sandalyedeki adamın pürüzsüz bebek yüzünde mahcup bir gülümseme belirdi; kameralara baktı. "Selam millet," dedi. "Oturduğum için bağışlayın. Hâlâ bitkinim." Zorlukla konuşuyor gibiydi ve hemşire nabzına bakmak için bir kez araya girdi.</p>
	<p class="block6">Douglas'ın sorularına cevap olarak, Smith, Kaptan van Tromp ve Champion'un mürettebatına iltifatlar yağdırdı, kurtarılışına yardımcı olanlara teşekkürler etti ve Mars'taki herkesin Arz'la olan temas nedeniyle acayip heyecanlı olduğunu anlattı; iki gezegen arasında güçlü ve dostane ilişkiler kurulması için yardımcı olabilmeyi umduğunu belirtti. Hemşire yine araya girdi ama Douglas kibarca sordu: "Mike, tek bir soruya daha dayanacak kadar gücün var mı?"</p>
	<p class="block6">"Tabii, Bay Douglas.. eğer cevap verebilirsem."</p>
	<p class="block6">"Mike? Arzlı kızları nasıl buluyorsun?"</p>
	<p class="block6">"Vov!"</p>
	<p class="block6">Bebek yüz hayretler içinde, zevkten kendinden geçmiş gibi göründü ve kıpkırmızı oldu. Görüntüye tekrar Genel Sekreter'in başı ve omuzları geldi. "Mike size şöyle söylememi istedi," diye babacanca devam etti, "en kısa zamanda tekrar sizinle görüşecekmiş, biliyorsunuz kaslarını geliştirmesi gerekiyor. Arz'ın çekimi ona göre Jüpiter'in çekiminin bize geleceği kadar zor. Herhalde önümüzdeki hafta, tabii ki doktorlar yeterince güçlendiğini söylerse." Görüntü tekrar Akıllı Kız pastillerinin örnekleriyle doldu; ardından gelen kısacık bir piyes de bunları kullanmayan bir kızın aklını kaçırmış olmakla kalmayıp evde de kalacağını, erkeklerin öylelerini görünce yollarını bile değiştireceğini açık seçik ifade etti. Ben kanal değiştirdi, sonra Jill'e döndü ve süngüsü düşük bir halde konuştu: "Şey, yarınki sütunu yırtıp atayım da kurcalayacak yeni bir şey bulayım. Bugünkü cıyaklamamı saçma sapan bir şey gibi gösterdikleri yetmezmiş gibi Douglas'ın Mars'tan Gelen Adam'ı avucunda tuttuğu da belli oldu."</p>
	<p class="block6">"Ben!"</p>
	<p class="block6">"Ne?"</p>
	<p class="block6">"O, Mars'tan Gelen Adam değil!"</p>
	<p class="block6">"Ne? Yavrum, emin misin?"</p>
	<p class="block6">"Tabii ki eminim! Of, ona benziyordu, hem de çok benziyordu. Hatta sesi bile aynı gibiydi. Ama nöbetçilerin beklediği odada tutulan hasta o değildi."</p>
	<p class="block6">Ben, Jill'in bu inancını sarsmaya çalıştı. Birkaç düzine yabancının, hatta daha fazlasının da Smith'i görmüş olabileceğini söyledi, yani nöbetçiler, stajyerler, hastabakıcılar, Champion'un mürettebatı ve Kaptanı. Herhalde bunlardan birçoğu da bu haber yayınını seyretmişti ya da en azından hükümet, bunlardan bazılarının yayını seyredip numarayı -tabii varsa- anlayacağını farz etmiş olmalıydı. Bu mantıksız bir hareket ve çok büyük bir riskti.</p>
	<p class="block6">Jill, Ben'in savlarını çürütecek bir şey söylemedi, sadece çocuk gibi somurtup stereovizyondaki adamın tanıştığı hasta olmadığında diretti. Sonunda da öfkeyle söylendi: "Tamam, tamam, dediğin gibi olsun! Haklılığımı kanıtlayamam, demek ki yanılıyorum. Erkekler işte!"</p>
	<p class="block6">"Jill, bak..."</p>
	<p class="block6">"Lütfen, beni eve götür."</p>
	<p class="block6">Ben sessizce taksi çağırmaya gitti. Artık kimsenin kendisiyle ilgilenmeyeceğini düşündüğü halde restoranın girişinde bekleyen taksilerden birini seçmedi, yolun karşısındaki otelin iniş pistinden bir taksi buldu. Jill dönüş yolunda buz gibiydi. Ben de o sırada Smith'in hastane odasından kaydedilmiş konuşmaları içeren metinleri tekrar tekrar okuyordu. Onları bir kez daha okudu, bir süre düşündü. "Jill?" dedi.</p>
	<p class="block6">"Evet, Bay Caxton?"</p>
	<p class="block6">"Başlatma 'Bay'ından! Jill, bak, üzgünüm, özür dilerim. Yanılmışım."</p>
	<p class="block6">"Peki bu çok mühim sonuca nereden vardın?"</p>
	<p class="block6">Ben katlanmış kâğıtları avucuna vuruyordu. "Bunlardan. Smith dün ve ondan önceki gün bu şekilde davranıp bu gece de deminki gibi bir röportaj yapamaz. Sigortalarının atıp o trans gibi şeylerinden birine girmesi gerekirdi."</p>
	<p class="block6">"Apaçık ortada olan bir şeyi sonunda görebildiğin için çok memnunum."</p>
	<p class="block6">"Jill, suratıma birkaç yumruk atıp rahatlamaya ne dersin? Bu çok ciddi. Ne anlama geldiğini biliyor musun?"</p>
	<p class="block6">"Röportaj için bir aktör kullandılar demek. Bunu sana bir saat önce de söyledim."</p>
	<p class="block6">"Tabii. Hem de iyi bir aktör, dikkatle seçilip çalıştırılmış bir aktör. Ama bu olanlar çok daha fazlası demek oluyor. Gördüğüm kadarıyla, iki olasılık var. İlki, Smith öldü ve..."</p>
	<p class="block6">"Öldü mü!" Jill bir anda kendisini o şaşırtıcı su-içme töreninde buldu ve Smith'in kişiliğinin o yabancı, sıcak ve dünyadışı tadını, katlanılamaz bir acıyla birlikte hissetti.</p>
	<p class="block6">"Belki de. Herhalde bu dublörün bir hafta ya da on gün daha yaşamasına izin verecekler, yani imzalayacağı kâğıtları ortaya çıkarana kadar. Sonra dublör de 'ölecek' ve onu kentten uzaklaştıracaklar, muhtemelen bu konuda konuşmaya çalışırsa onu boğacak kadar güçlü bir astım krizine yol açacak hipnotik bir şartlandırma zihnine yerleştirilmiş olarak, hatta eğer büyük kafalar işi garantiye almak istiyorlarsa belki de yörünge ötesinde bir lobotomiyle. Ama Smith öldüyse, konuyu unutmaktan başka bir şey yapamayız; çünkü gerçeği ispatlayamayız. Bu yüzden onun hâlâ yaşadığını varsayalım."</p>
	<p class="block6">"Ah, ben de öyle olmasını umuyorum!"</p>
	<p class="block6">"Hecuba'dan sana ne ya da senden Hekuba'ya?" diye yanlış aktardı Caxton. "Eğer Smith hâlâ yaşıyorsa, bu aktörün varlığı ille de uğursuz bir şeyler olduğu anlamına gelmeyebilir. Ne de olsa kamuya mal olmuş bir yığın insan bazen dublör kullanıyor; bu kamuoyunu bile rahatsız etmiyor çünkü hödüğün birisi bir ünlünün dublörünü fark ettiğinde kendisini akıllı ve önemli hissediyor, onun için hükümet de kamuoyunun isteğine boyun eğip haftalardır hakkında çene çal-dığımız Mars'tan Gelen Adam'ı şöyle bir gösterivermiş olabilir. İki-üç hafta içinde sevgili dostumuz Smith de dışarıda boy gösterebilecek, halk önüne çıkmaya dayanabilecek duruma gelir, hükümet de onu gözümüze girmek için kullanır. Ama bunu hiç mi hiç sanmıyorum!"</p>
	<p class="block6">"Neden?"</p>
	<p class="block6">"Güzel kıvırcık kafanı kullan. Saygıdeğer Joe Douglas daha şimdiden Smith'den istediğini almak için bir girişimde bulundu... ve fena çuvalladı. Ama Douglas kaybetmeyi göze alamaz. Onun için bence Smith'i her zamankinden daha derine gömecek... ve bu da gerçek Mars'tan Gelen Adam'ı son görüşümüz olacak."</p>
	<p class="block6">"Onu öldürecek mi?" diye sordu Jill, yavaşça.</p>
	<p class="block6">"Neden o kadar acımasız olsun ki? Onu özel bir kliniğe kapatırlar ve hiçbir şey öğrenmesine izin vermezler. Belki de daha şimdiden Bethesda'dan götürülmüş olabilir."</p>
	<p class="block6">"Olamaz! Ben, ne yapacağız şimdi?"</p>
	<p class="block6">Ben kaşlarını çattı ve düşündü. "İyi bir planım yok. Hem top onlarda, hem de oyunun kurallarını onlar belirliyorlar. Ama şöyle yapacağım: Bir yanımda bir Adil Tanık, diğer yanımda da sert bir avukatla o hastaneye gideceğim ve Smith'i görmek için talepte bulunacağım. Belki onları deliklerinden dışarı çıkmaya zorlayabilirim."</p>
	<p class="block6">"Tam arkanda olacağım!"</p>
	<p class="block6">"Olursun, bekle! Sen bu işin dışında kalacaksın. Biraz önce belirttiğin gibi bu iş kariyerini mahvedebilir."</p>
	<p class="block6">"Ama onu teşhis etmek için bana ihtiyacın var."</p>
	<p class="block6">"Hiç de değil. İnsan olmayanlar tarafından yetiştirilmiş bir adamı kısacık bir röportaj süresince öyle davrandığını farz eden bir aktörden ayırt edebileceğimi bilecek kadar kendimi beğeniyorum. Ayrıca herhangi bir şey kötü giderse, sen benim jokerimsin; Mars'tan Gelen Adam'la ilgili bir dolap çevirdiklerini bilen ve Bethesda Tıp Merkezi'ne girebilen bir kişi olarak. Tatlım, eğer benden haber alamazsan başının çaresine bak."</p>
	<p class="block6">"Ben, sana zarar veremezler değil mi?"</p>
	<p class="block6">"Artık kendi sıkletimde dövüşmüyorum, ufaklık. Bu iş hiç belli olmaz."</p>
	<p class="block6">"Aahh.. Ben, bu işten hoşlanmıyorum. Bak, eğer onu görebilirsen, ne yapacaksın?"</p>
	<p class="block6">"Ona hastaneden ayrılmak isteyip istemediğini soracağım. Eğer istiyorsa, benimle gelmesi için onu davet edeceğim. Bir Adil Tanık huzurunda onu durdurmaya cesaret edemeyeceklerdir. Bir hastane bir hapishane değildir; onu orada tutmak için hiçbir kanuni hakları yok."</p>
	<p class="block6">"Şey... Sonra ne olacak? Onun gerçekten tıbbi yardıma ihtiyacı var. Ben, kendine bakamıyor, biliyorum."</p>
	<p class="block6">Caxton yine kaşlarını çattı. "Ben de onu düşünüyordum, ben ona hastabakıcılık yapamam. Sen yapabilirdin, tabii ki ekipmanımız olsaydı. Benim daireme yerleştirirdik ve..."</p>
	<p class="block6">"Ben de ona bakarım. Ona bakacağız, Ben!"</p>
	<p class="block6">"Ağır ol. Bunu düşündüm. Douglas yasal bir üçkâğıt yapar, resmi kişilerden oluşmuş büyük bir grup onu ziyaret eder ve Smith de tekrar deliğe döner. Ve belki biz de o deliğe gireriz." Ben yüzünü buruşturdu. "Ama birisini tanıyorum ki ona sığınacak bir yer sağlayabilir, muhtemelen de bundan yakasını sıyırabilir."</p>
	<p class="block6">"Kim?"</p>
	<p class="block6">"Hiç Jubal Harshaw adını duydun mu?"</p>
	<p class="block6">"Hıh? Kim duymamış ki?"</p>
	<p class="block6">"Avantajlarından birisi de bu işte; herkes onu tanır. Bu da onu itip kakması zor bir adam yapar. Hem avukat, hem de tıp doktoru olması itilip kakılmasını da üç kat zorlaştırır. Ama hepsinden önemlisi o kadar haşin bir bireyci ki eğer canı isterse bütün Federasyon Güvenlik Birimi'nin karşısına bir meyve bıçağıyla çıkabilir ve bu da onu itilip kakılması sekiz kat zor bir adam haline getirir. Dahası, Muhalefet Duruşmaları sırasında onunla iyi bir samimiyet kurdum; aynı zaman-da da gözümü kırpmadan güvenebileceğim bir dostum. Eğer Smith'i Bethesda'dan çıkarabilirsem Harshaw'ın Poconolardaki yerine götüreceğim, ondan sonra da o aptallar Smith'i hasıraltı etmeye çalışsınlar da göreyim! Bir yandan benim sütunum, bir yandan da Harshaw'ın kavga tutkusu, onların canına okuruz."</p>
	<p class="block7"> </p>
	<p class="block8">YEDİ</p>
	<p class="block6">Uzun bir gece geçirmiş olmasına rağmen ertesi sabah, Jill, gececi hemşirenin nöbetini on dakika erken devralmaya hazırdı. Ben'in, Mars'tan Gelen Adam'ı görme teşebbüsünden uzak durmasıyla ilgili talimatına uyma niyetindeydi ama olayın yakınında olmaya da kararlıydı... Ne olur ne olmaz... Ben'in desteğe ihtiyacı olabilirdi.</p>
	<p class="block6">Artık koridorda nöbet tutan deniz piyadeleri yoktu. İlk iki saat boyunca yemek tepsileri, ilaçlar ve ameliyata hazırlanacak iki hasta onu oyaladı; ancak süit K-12'nin kapı tokmağını yoklayacak zaman bulabildi. Yandaki bekleme odasınınki gibi o da kilitliydi. Diğer yandaki muayene odasının kapısı da kapalıydı. Nöbetçiler olmadığına göre aradaki bekleme odasından içeri sızıp tekrar Smith'i görmeyi düşündü ama bunu ertelemeye karar verdi çünkü çok yoğundu. Yine de katına gelen herkesi dikkatle incelemeyi başardı.</p>
	<p class="block6">Ben ortalarda gözükmüyordu ve santraldaki kendi asistanına yönelttiği üstü kapalı sorular Jill meşgulken ne Ben'in, ne de bir başkasının Mars'tan Gelen Adam'ı görmeye gelmediği konusunda içini rahatlattı. Yine de kesin bir zaman belirtmemiş olmasına rağmen Ben'in mümkün olan en erken saatte ortalığı ayağa kaldırma niyetinde olduğu izlenimini almıştı.</p>
	<p class="block6">O anda Jill biraz da olsa işe burnunu sokma gereği hissetti. Bir mola sırasında, süitin muayene odasının kapısını tıklattı, kafasını içeri uzattı ve şaşırmış gibi yaptı. "Aaa, günaydın, doktor," dedi. "Doktor Frame burada sanmıştım."</p>
	<p class="block6">Muayene odasında oturan doktor Jill'e yabancıydı. Ekrandan başını çevirdi, ona baktı, baştan aşağı süzerek gülümsedi. "Dr. Frame'i görmedim hemşire. Ben Dr. Brush. Yardımcı olabilir miyim?"</p>
	<p class="block6">Tipik erkek tepkisi Jill'i rahatlatmıştı. "Önemli değil. Aslını isterseniz merak ediyorum, Mars'tan Gelen Adam nasıl?"</p>
	<p class="block6">Jill gülümsedi ve göz kırptı. "Personel için bir sır değil bu, Doktor. Hastanız..." diye iç kapıyı işaret etti.</p>
	<p class="block6">"Hı?" Adam şaşırmış göründü. "Onu bu süitte mi tutuyorlardı?"</p>
	<p class="block6">"Ne? Şimdi burada değil mi?"</p>
	<p class="block6">"İzi bile yok. İçeride Bayan Rose Bankerson var, Dr. Garner'in hastası. Onu buraya sabah erkenden getirdik."</p>
	<p class="block6">"Sahi mi? Ama Mars'tan Gelen Adam'a ne oldu? Nereye götürdüler onu?"</p>
	<p class="block6">"Hiçbir fikrim yok. Söylesene, gerçekten Valentine Smith'i görme fırsatını kaçırdım mı?"</p>
	<p class="block6">"Dün buradaydı. Bütün bildiğim bu."</p>
	<p class="block6">"Ve onunla Doktor Frame mi ilgileniyordu? Bazıları şanslı oluyorlar. Bak, ben neyle uğraşıyorum?" Masanın üzerindeki ekranı açtı; Jill sanki aşağıya bakıyormuşçasına, su yatağında durmakta olan minnacık yaşlı kadını gördü. Uyuyor gibiydi.</p>
	<p class="block6">"Derdi neymiş?"</p>
	<p class="block6">"Hmm... Hemşire, şu kadına, herhangi birisinin sahip olması gerektiğinden çok daha fazla parası olmamış olsa, had safhada bunaklık teşhisi koymaktan kendini alamazdın.. Ama şu durumda, hastaneye dinlenme ve check-up amacıyla yatmış durumda."</p>
	<p class="block6">Jill burada biraz daha gevezelik etti, sonra da bir çağrı gelmiş gibi yaparak ayrıldı. Kendi masasına döndü, geceki kayıtları karıştırdı - evet oradaydı: V.M. Smith, K-12, Transfer. Onun altında başka bir giriş vardı: Rose Bankerson (Bayan) - Kırmızı K-12 (Dr.Gamer trf. belr. diyet, tşk. tlmt.yok, ilk gc gözl.)</p>
	<p class="block6">Jill, yaşlı zengin kadının kendi sorumluluğu olmadığını aklının bir kenarına yazdıktan sonra dikkatini tekrar Valentine Smith'e verdi. Bayan Bankerson'un durumuyla ilgili bir tuhaflık seziyordu ama tam olarak ne olduğunu isimlendiremediği için kadını aklından çıkarıp onu ilgilendiren diğer konuya döndü. Neden Smith'i gecenin bir yarısında götürmüşlerdi? Muhtemelen, dışarıdan insanlarla olası bir temastan kaçınmak için. Ama onu nereye götürmüşlerdi? Sıradan bir durumda, resepsiyonu arayıp soruverirdi ama Ben'in fikirleri ve önceki gece yapılan uydurma röportaj onu meraklı gözükmekten alıkoyuyordu, kendisini diken üstünde hissediyordu; öğle yemeğine kadar bekleyip hastanedeki söylentilerden neler yakalayabileceğini görmeye karar verdi.</p>
	<p class="block6">Ama önce o kattaki umumi telefona giderek Ben'i aradı. Bürosundan, Bay Caxton'un az önce şehir dışına çıktığını, birkaç gün dönmeyeceğini öğrendi ve çok şaşırarak bir an konuşamadı, sonra kendisini toparlayıp Ben'e onu araması için not bıraktı.</p>
	<p class="block6">Sonra da adamın evini aradı. Orada değildi; aynı mesajı telesekretere kaydetti.</p>
	<p class="block7"> </p>
	<p class="block6">Ben Caxton, Valentine Michael Smith'in huzuruna ne şekilde olursa olsun çıkabilmek için gerekenleri yapmakta hiç zaman kaybetmedi. James Oliver Cavendish'i Adil Tanık olarak tutabildiği için çok şanslıydı. Herhangi bir Adil Tanık da bu iş için yeterli olurdu ama Cavendish'in prestiji öylesine büyüktü ki ayrıca bir avukatın varlığına neredeyse gerek yoktu. Yaşlı Beyefendi birçok kere Federasyon Yüksek Mahkemesi önünde ifade vermişti ve söylendiğine göre kafasında kilitli duran vasiyetnamelerin değeri milyarlarla değil trilyonlarla ölçülebilirdi. Cavendish, tam hatırlama konusundaki eğitimini büyük usta Dr. Samuel Renshaw'ın bizzat kendisinden almıştı ve profesyonel hipnotik eğitimini Ren Vakfı'nın bir üyesi olması sayesinde edinmişti. Onun bir günlük, hatta günün belli bir süresi için aldığı ücret, Ben'in bir haftada kazandığından fazlaydı ama Ben bunu Post sendikasına masraf göstermeyi umuyordu; zaten her durumda böyle bir iş için en iyisi bile yeterince iyi değildi.</p>
	<p class="block6">Caxton avukat olarak Post sendikasını temsil eden avukatlık şirketi Biddle, Frisby, Frisby, Biddle &amp; Reed'den Frisby'lerin küçüğünü tuttu, sonra da iki genç adam Tanık Cavendish'i aradılar. Bay Cavendish'in çenesinden ayak bileklerine kadar inen, mesleğini temsil eden beyaz cüppesinin içindeki ince uzun vücudu Ben'e Özgürlük Anıtı'nı hatırlattı... ve adam neredeyse anıt kadar dikkat çekiciydi. Ben, Mark Frisby'ye, niyetinin ne olduğunu daha Cavendish'i aramadan önce anlatmıştı (ve Frisby de hemen Smith'in hiçbir hakkı ve hukuki varlığı olmadığını açıklamıştı), Adil Tanık huzurunda da usule uyarak Tanığın duyup görmesi beklenen hiçbir şeyi tartışmadılar.</p>
	<p class="block6">Taksi onları Bethesda Tıp Merkezi'nin çatısında bıraktı; doğrudan Yöneticinin bürosuna indiler. Ben kartvizitini verdi ve Yöneticiyi görmek istediğini söyledi.</p>
	<p class="block6">Kültürlü bir ses tonu olan, otoriter bir kadın randevusu olup olmadığını sordu. Ben olmadığını kabul etti.</p>
	<p class="block6">"Öyleyse korkarım Dr. Broemer'i görme şansınız çok az. Ziyaretinizin sebebini söyler misiniz?"</p>
	<p class="block6">"Ona deyin ki," diye diğer bekleyenlerin duyması için yüksek sesle konuştu Caxton, "Karga Yuvasından Caxton, bir avukat ve Adil Tanık'la birlikte, Valentine Michael Smith, yani Mars'tan Gelen Adam'la röportaj yapmak için burada."</p>
	<p class="block6">Kadın neredeyse profesyonel azametini kaybedercesine afallamıştı. Ama çabuk toparlandı. "Onu haberdar edeceğim," dedi buz gibi bir sesle. "Lütfen oturur musunuz?"</p>
	<p class="block6">"Teşekkürler, tam burada bekleyeceğim."</p>
	<p class="block6">Beklediler. Frisby bir puro yaktı, Cavendish iyi ve kötü bütün tavırları görüp artık ikisini de aynı sayan birisinin soğukkanlı sabrıyla bekledi, Caxton homurdanıp tırnaklarını yememek için kendisini zor tuttu. Sonunda masanın ardındaki buzlar kraliçesi haber verdi; "Bay Berquist sizi görecek."</p>
	<p class="block6">"Berquist? Gil Berquist mi?"</p>
	<p class="block6">"Sanırım adı Bay Gilbert Berquist."</p>
	<p class="block6">Caxton bunu düşündü. Gil Berquist Genel Sekreter Douglas'ın büyük yardakçılar takımından ya da "yönetici yardımcılarından" birisiydi. Resmi Ziyaretçilere refakat konusunda uzmandı. "Berquist'i görmek istemiyorum, Yöneticiyi görmek istiyorum."</p>
	<p class="block6">Ama Berquist çoktan elini uzatmış, yüzüne bir karşılamacının gülümseyişi yapıştırılmış halde ona doğru geliyordu. "Benny Caxton! Nasılsın, dostum? Uzun zaman oldu. Hâlâ aynı telden mi çalıyorsun?" Berquist, Adil Tanık'a bir göz attı ama ifadesi hiçbir şey ele vermiyordu.</p>
	<p class="block6">Ben uzatılan eli çabucak sıktı. "Hâlâ aynı telden, tabii ki. Sen burada ne yapıyorsun, Gil?"</p>
	<p class="block6">"Olur da devlet işinden kendimi kurtarabilirsem, ben de kendime bir sütun bulacağım bir gazetede. Her gün telefonda bin kelimelik söylentiyi dikte ettir, sonra da bütün gün yat aşağı, keyfine bak. Kıskanıyorum seni, Ben."</p>
	<p class="block6">'"Burada ne yapıyorsun Gil?' dedim. Önce Yöneticiyi görmek istiyorum, sonra da beş dakikalığına Mars'tan Gelen Adam'ı. Buraya beni fiyakalı şekilde başından savman için gelmedim."</p>
	<p class="block6">"Bak, şimdi bu tavrı takınma. Buradayım çünkü Dr. Broemer basın yüzünden neredeyse çıldıracak, onun için Genel</p>
	<p class="block6">Sekreter yükünün birazını omzundan almam için beni gönderdi."</p>
	<p class="block6">"Tamam. Smith'i görmek istiyorum."</p>
	<p class="block6">"Ben, eski dostum, bütün muhabirlerin, araştırmacıların, yorumcuların ve yalnız kalpler köşelerini idare edenlerin aynı şeyi istediğinin farkında değil misin? Siz Wincheller ordu içindeki bir mangasınız sadece; eğer hepinize istediğinizi versek zavallının yirmi dört saatte suyunu çıkarıp öldürürdünüz. Polly Peepers yirmi dakikadan az bir süre önce buradaydı. Marslıların aşk hayatı hakkında adamla röportaj yapmak istiyordu." Berquist çaresizlik ifadesiyle iki elini de kaldırdı.</p>
	<p class="block6">"Smith'i görmek istiyorum, onu görecek miyim, göremeyecek miyim?"</p>
	<p class="block6">"Ben, seninle ellerimizde kadehlerle konuşabileceğimiz sakin bir yer bulalım. O zaman her istediğini sorabilirsin."</p>
	<p class="block6">"Sana bir şey sormak istemiyorum; Smith'i görmek istiyorum. Sırası gelmişken, bu, avukatım Mark Frisby, Biddle&amp;Frisby'den. Ben, geleneklere uygun olarak Adil Tanığı tanıştırmadı; hepsi adam yokmuş gibi davranıyorlardı.</p>
	<p class="block6">"Frisby'le tanışmıştım," diye onayladı Berquist. "Baban nasıl, Mark? Sinüsleri ona hâlâ ıstırap veriyor mu?"</p>
	<p class="block6">"Hâlâ aynı."</p>
	<p class="block6">"Washington'un şu kötü iklimi yok mu? Neyse, gel, Ben. Sen de Mark."</p>
	<p class="block6">"Bekle," dedi Caxton. "Seninle görüşmek istemiyorum, Gil. Valentine Michael Smith'i görmek istiyorum. Burada bir basın mensubu olarak, doğrudan Post sendikasını ve dolaylı olarak da iki yüz milyon okuyucuyu temsilen bulunuyorum. Onu görebilecek miyim? Eğer göremeyeceksem, bunu yüksek sesle söyle ve bu reddin hukuki gerekçesini belirt."</p>
	<p class="block6">Berquist iç çekti. "Mark, bu anahtar delikleri uzmanına öyle ülke çapında yayınlanan bir sütunu var diye hasta bir adamın odasına dalamayacağını açıklar mısın? Valentine Smith daha dün gece kamu önüne çıktı... Doktorunun tavsiyesinin aksine hem de. Adamın huzur ve sükûn içinde olmaya, gücünü toplamaya ve ortama alışmaya hakkı var. Dün geceki o röportaj yeterliydi, hatta yeterliden öteydi."</p>
	<p class="block6">"Bazı söylentiler var ki," dedi dikkatle Caxton, "dün gece stereovizyona çıkışı uydurmaymış."</p>
	<p class="block6">Berquist gülümsemeyi kesti. "Frisby," dedi soğukça, "müvekkiline iftirayla ilgili kanun hakkında tavsiyede bulunmak ister misin?"</p>
	<p class="block6">"Ağır ol, Ben."</p>
	<p class="block6">"İftirayla ilgili kanunu biliyorum, Gil. Benim işimde bunu bilmek zorundasın. Ama kime iftira atıyorum? Mars'tan Gelen Adam'a mı? Yoksa başkasına mı? Bir isim ver. Tekrar ediyorum," diye sesini yükselterek devam etti, "dün gece stereovizyonda görüşülen adamın Mars'tan Gelen Adam olmadığını duydum. Kendim görmek ve sormak istiyorum."</p>
	<p class="block6">Kalabalık resepsiyon salonu herkes tartışmaya kulak kesildiği için çok sessizdi. Berquist aceleyle Adil Tanığa bir göz attı, sonra yüz ifadesini kontrol altına aldı ve gülümseyerek Caxton'a döndü. "Ben, istediğin röportajı elde ettin, sana açılacak bir davayla beraber. Biraz bekle."</p>
	<p class="block6">Berquist iç büroya geçti, oldukça kısa bir sürede de döndü. "Ayarladım," dedi bezginlikle, "ama nasıl Tanrı bilir. Bunu hak etmiyorsun, Ben. Gel. Sadece sen, üzgünüm Mark ama orada kalabalık edemeyiz; ne de olsa Smith hasta bir adam."</p>
	<p class="block6">"Hayır," dedi Caxton.</p>
	<p class="block6">"Ha?"</p>
	<p class="block6">"Ya üçümüz ya da hiçbirimiz. Seçimini yap."</p>
	<p class="block6">"Ben, aptallaşma; çok özel bir ayrıcalık kazandın. Bak ne diyeyim, Mark gelip kapının dışında beklesin ama ona kesinlikle ihtiyacın yok." Berquist, Cavendish'e doğru gözleriyle işaret etti, Tanık bunu duymamış gibi göründü.</p>
	<p class="block6">"Belki de öyle. Ama yanımda olması için ücret ödedim. Sütunumda bu gece yönetimin, bir Adil Tanığa Mars'tan Gelen Adam'ı görme izni vermediğini yazacağım:"</p>
	<p class="block6">Berquist omuz silkti. "Gel öyleyse. İftira davasının pestilini çıkarmasını umuyorum, Ben."</p>
	<p class="block6">Cavendish'in yaşına saygı gereği zıplatma tüpü yerine hasta asansörünü kullandılar, sonra da yürüyen bantla laboratuvarları, tedavi odalarını, solaryumları ve art arda uzanan koğuşları geçerek oldukça uzun bir mesafe katettiler. Bir kez ileriye telefon ederek onlara izin veren bir nöbetçi tarafından durduruldular; sonunda yoğun bakım hastalarının yaşam fonksiyonlarının izlendiği bir odaya getirildiler. "Bu Dr. Tanner," diye tanıttı Berquist. "Doktor bunlar Bay Caxton ve Bay Frisby." Tabii ki Cavendish'i tanıtmadı.</p>
	<p class="block6">Tanner endişeli görünüyordu. "Beyler, bunu Yöneticinin ısrarı üzerine kendi rızam olmadan yapıyorum. Sizi uyarmalıyım. Hastamı heyecanlandıracak bir şey söylemeyin ve yapmayın. Aşırı nevrotik bir halde ve kolaylıkla patolojik bir çekilme haline kayabiliyor. Buna bir trans hali de diyebilirsiniz isterseniz."</p>
	<p class="block6">"Sara mı?" diye sordu Ben.</p>
	<p class="block6">"Sokaktaki adama öyle gelebilir. Daha ziyade katalepsi gibi. Ama bu söylediğimi kaynak göstermeyin, böyle bir vakayla klinik olarak daha önce karşılaşılmadı."</p>
	<p class="block6">"Uzman mısınız, Doktor? Psikiyatri belki de?"</p>
	<p class="block6">Tanner, Berquist'e göz attı. "Evet," diye kabullendi.</p>
	<p class="block6">"Doktoranızı nerede yaptınız?"</p>
	<p class="block6">Berquist araya girdi. "Bak, Ben. Hastayı görelim de bitsin şu iş. Dr. Tanner'i daha sonra da sorgulayabilirsin." </p>
	<p class="block6">"Peki."</p>
	<p class="block6">Tanner ibrelere ve grafiklere baktı; bir düğmeyi açtı ve Gözlem Kamerasından baktı. Masadan kalktı, bir kapının kilidini açtı ve parmağını dudağına götürerek, onları bitişikteki odaya götürdü. Dördü de onu izlediler. Caxton, sanki "maktulden kalanları" görmeye gidiyormuş gibi bir his içindeydi, sinirle gülme ihtiyacını zorlukla bastırdı.</p>
	<p class="block6">Oda bayağı loştu. "Burayı yarı karanlık tutuyoruz çünkü gözleri bizim ışık düzeyimize alışmamış," diye fısıltıyla açıkladı Tanner. Odanın ortasını dolduran hidrolik yatağa döndü. "Mike, seni görmeleri için bazı arkadaşlar getirdim."</p>
	<p class="block6">Caxton daha da yaklaştı, tanktaki sıvıyı kaplayan plastik deriye yarı yarıya gömülmüş ve koltukaltlarına kadar çekilmiş bir çarşafla da örtülü genç bir adam yatağın üstünde yüzmekteydi. Onlara baktı ama bir şey demedi; pürüzsüz, yuvarlak yüzü ifadesizdi.</p>
	<p class="block6">O âna kadar, Ben'in görebildiği kadarıyla bu, önceki akşam stereovizyona çıkan adamdı. Küçük Jill'in bütün iyi niyetiyle pimi çekilmiş bir el bombasını kendi kendisine verme hissi aniden midesini bulandırdı; bir iftira davası onu meteliksiz bırakabilirdi. "Sen Valentine Michael Smith misin?"</p>
	<p class="block6">"Evet."</p>
	<p class="block6">"Mars'tan Gelen Adam?"</p>
	<p class="block6">"Evet."</p>
	<p class="block6">"Dün gece stereovizyondaydm?"</p>
	<p class="block6">Su yataktaki adam karşılık vermedi. "O terimi bildiğini sanmıyorum," dedi Tanner. "Bir de ben deneyeyim. 'Mike, dün gece Bay Douglas'la ne yaptığını hatırlıyor musun?"</p>
	<p class="block6">Adamın yüzü gerildi. "Parlak ışıklar. Acı."</p>
	<p class="block6">"Evet, ışıklar gözlerini acıtıyor. Bay Douglas sana halkı selamlatmıştı."</p>
	<p class="block6">Hasta hafifçe gülümsedi. "Sandalyede uzun bir yolculuk." </p>
	<p class="block6">"Tamam," diye onayladı Caxton. "Devam edeyim. Mike, sana burada iyi davranıyorlar mı?"</p>
	<p class="block6">"Evet."</p>
	<p class="block6">"Biliyorsun, burada kalmak zorunda değilsin. Yürüyebiliyor musun?"</p>
	<p class="block6">"Bakın Bay Caxton..." dedi aceleyle Tanner. Berquist elini doktorun kolu üzerine koydu ve adam sustu.</p>
	<p class="block6">"Yürüyebiliyorum... Biraz. Yorgunum."</p>
	<p class="block6">"Tekerlekli sandalyen olduğunu görüyorum. Mike, burada kalmak istemiyorsan, yataktan çıkmana yardım ederim ve seni nereye istersen oraya götürürüm."</p>
	<p class="block6">Tanner kolunu sarsarak Berquist'in elinden kurtardı. "Hastama müdahale edemezsiniz!" dedi.</p>
	<p class="block6">"Özgür bir adam, değil mi?" diye ısrar etti Caxton. "Yoksa burada hapis mi?"</p>
	<p class="block6">"Tabii ki özgür bir adam!" diye karşılık verdi Berquist. "Sakin olun, doktor. Bırakın da aptal kendi çukurunu kazsın."</p>
	<p class="block6">"Sağ ol, Gil. Her şey için. Demek ki isterse gitmekte özgür. Ne dediğini duydun Mike. Burada kalmak zorunda değilsin. İstediğin yere gidebilirsin. Sana yardım ederim."</p>
	<p class="block6">Hasta korkuyla Tanner'a baktı. "Hayır! Hayır, hayır, hayır!"</p>
	<p class="block6">"Bir şey yok, tamam."</p>
	<p class="block6">"Bay Berquist, bu kadarı yeter artık!" diye patladı Tanner. "Hastam günün kalanını çok kötü geçirecek."</p>
	<p class="block6">"Pekâlâ, doktor. Ben, haydi yola koyulalım. İstediğini aldın işte."</p>
	<p class="block6">"Aaa... Sadece bir soru daha." Caxton ne çıkarabileceğini düşünerek zihnini zorladı. Belli ki Jill yanılmıştı -ya da yanılmamıştı!- ya da dün gece öyle gözükmüyordu. Ama tam olarak ne olduğunu ifade edemese de ortada yerine oturmayan bir şeyler vardı.</p>
	<p class="block6">"Bir soru daha," diye lütfetti Berquist.</p>
	<p class="block6">"Sağ ol. Aaa... Mike, dün gece Bay Douglas sana bazı sorular sordu." Hasta onu izliyordu ama hiçbir yorum yapmadı. "Şey, sana Arzlı kızlar için ne düşündüğünü sordu, değil mi?"</p>
	<p class="block6">Hastanın gülümsemesi yayıldı. "Vov!"</p>
	<p class="block6">"Evet. Mike... Bu kızları nerede ve ne zaman gördün?"</p>
	<p class="block6">Gülümseme kayboldu. Hasta Tanner'a baktı, sonra katılaştı, gözleri yukarı döndü ve kendisini cenin pozisyonuna çekti, dizler yukarı toplanmış, baş bükülmüş ve kollar göğsün üzerinde kavuşturulmuş.</p>
	<p class="block6">"Çıkarın onları buradan!" diye çıkıştı Tanner. Hızla yatağa yaklaştı ve hastanın nabzına baktı.</p>
	<p class="block6">"Bu kadarı yeter!" dedi kabaca Berquist. "Caxton, çıkıyor musun? Yoksa nöbetçileri çağırıp seni attırayım mı?"</p>
	<p class="block6">"Ah, tamam, çıkıyoruz," diye boyun eğdi Caxton. Tanner dışında hepsi çıktı ve Berquist kapıyı kapadı.</p>
	<p class="block6">"Tek bir şey, Gil," diye ısrar etti Caxton. "Adamı burada kutulamışsınız... Öyleyse nerede gördü bu kızları?"</p>
	<p class="block6">"Eh? Saçmalama. Bir sürü kız gördü. Hemşireler, laborantlar. Bilirsin işte."</p>
	<p class="block6">"Ama bilmiyorum. Bildiğim kadarıyla sadece erkek hastabakıcılara izin veriliyordu ve kadın ziyaretçiler de kesinlikle yasaktı."</p>
	<p class="block6">"Öyle mi? Olman gerekenden daha mantıksız davranma, Ben." Berquist rahatsız olmuş görünüyordu, sonra aniden sırıttı. "Dün gece yanındaki hemşireyi gördün."</p>
	<p class="block6">"Ah. Evet, gördüm." Caxton sustu ve dışarı geçirilmeye izin verdi.</p>
	<p class="block6">Havalanıp Cavendish'in evine yola koyulana kadar konu üstünde konuşmadılar. "Ben, eğer gazetede yazmazsan, Genel Sekreter Douglas'ın sana dava açarak kendini küçülteceğini sanmıyorum," dedi Frisby. "Yine de bahsettiğin söylentinin kaynağına ulaşabiliyorsan, delilleri tespit etsek iyi olur. Biliyorsun ki üzerinde durabileceğin pek sağlam bir zeminin yok."</p>
	<p class="block6">"Boş ver, Mark. Dava açmayacaktır." Ben, taksinin zeminine dik dik bakıyordu. "Onun Mars'tan Gelen Adam olduğunu nereden biliyoruz?"</p>
	<p class="block6">"Şey? Bırak bu işin ucunu, Ben."</p>
	<p class="block6">"Nereden biliyoruz? Bir hastane yatağında yatan aynı yaşlarda bir adam gördük sadece. Buna karşılık elimizde sadece Berquist'in sözü var ve Berquist de siyasete, yalanlama bildirileri hazırlayarak başladı; sözlerinin hiçbir değeri yoktur. Tamamen yabancı birisini gördük, sözde psikiyatr... ve ne zaman nerede psikiyatri okuduğunu sorduğumda da beni es geçtiler. Nereden bileceğiz? Bay Cavendish, sizi bu adamın Mars'tan Gelen Adam olduğuna ikna edebilecek bir şey gördünüz ya da duydunuz mu?"</p>
	<p class="block6">"İşlevim fikir üretmek değil," diye dikkatle karşılık verdi Cavendish. "Görürüm, duyarım. Hepsi o kadar."</p>
	<p class="block6">"Özür dilerim."</p>
	<p class="block6">"Bu arada mesleki olarak benimle işiniz bitti mi?"</p>
	<p class="block6">"Ha? Aa, tabii. Teşekkürler, Bay Cavendish."</p>
	<p class="block6">"Ben teşekkür ederim, efendim. İlginç bir görevdi." Yaşlı beyefendi onu sıradan fanilerden ayıran cüppeyi çıkardı, dikkatle katladı ve koltuğa koydu. İç çekti, rahatladı ve yüz hatları o profesyonel mesafesini kaybederek yumuşadı ve sıcaklaştı. Puro çıkardı, diğerlerine ikram etti; Frisby bir tane aldı ve birlikte yaktılar. "Görev başındayken içmem," diye açıkladı Cavendish, kalın bir duman bulutunun ardından. "Duyuların işlevlerini optimum şekilde yerine getirmesine engel oluyor."</p>
	<p class="block6">"Eğer Champion mürettebatından birisini getirebilseydim," diye inatla devam etti Caxton, "onu enseleyebilirdim. Ama aradaki farkı kesinlikle anlayacağımı düşünmüştüm."</p>
	<p class="block6">"Kabul etmeliyim ki," diye başladı Cavendish, "bir şeyi atlamanıza az da olsa şaşırdım."</p>
	<p class="block6">"Ha? Ne kaçırdım?"</p>
	<p class="block6">"Nasırlar."</p>
	<p class="block6">"Nasırlar?"</p>
	<p class="block6">"Tabii. Bir insanın hayat hikâyesi nasırlarından anlaşılabilir. Bir keresinde nasırlar üstüne bir inceleme yapmıştım. Tanık Mevsimliği'nde yayınlanmıştı; Sherlock Holmes'un tütün külü üzerine olan incelemesi gibi. Bu Marslı genç adam daha önce bizim ayakkabılarımıza benzer bir şey hiç giymediğinden ve bizimkinin üçte biri oranında yerçekimi olan bir gezegenden geldiğinden önceki çevresiyle uyumlu taban nasırlarına sahip olması gerekirdi. Uzayda geçirdiği şu son zaman bile izini bırakmış olmalıydı. Çok ilginç."</p>
	<p class="block6">"Kahretsin! Tanrım, Bay Cavendish, neden bana işaret etmediniz?"</p>
	<p class="block6">"Efendim?" Yaşlı adam dikildi ve burun delikleri genişledi. "Ahlaka uygun olmazdı. Ben bir Adil Tanığım. Taraflardan biri değilim. Bundan çok daha azı için sendikam bana işten geçici olarak el çektirirdi. Doğal olarak bunları biliyorsunuz."</p>
	<p class="block6">"Özür dilerim, kendime hâkim olamadım," diye yüzünü astı Caxton. "Hadi şu aleti çevirelim ve geri dönelim. Ayaklarına bakarız ya da bütün o binayı Berquist'in kalın kafasına geçiririm."</p>
	<p class="block6">"Korkarım başka bir Tanık bulmanız gerekecek... Olay sonrası da olsa konuyu sizinle tartışarak boşboğazlık ettim."</p>
	<p class="block6">"Aaa, evet, o da var," diye somurttu Caxton.</p>
	<p class="block6">"İyisi mi sen sakin ol, Ben," diye araya girdi Frisby. "Yeterince ileri gittin zaten. Şahsen, oradakinin Mars'tan Gelen Adam olduğuna ikna oldum, Occam'ın usturasıyla mı, mantıklı olasılıkların en zayıfından mı, yoksa öylesine içgüdü mü bilemem."</p>
	<p class="block6">Caxton onları bırakıp taksiyle rasgele dolaşıp düşündü.</p>
	<p class="block6">Sonra aniden, kendisini Bethesda Tıp Merkezi'ne götürecek kombinasyonu tuşlayıverdi.</p>
	<p class="block6">Merkeze giden yolun yarısına bile gelmeden yaptığının ne kadar boşuna olduğunu fark etti. Ne olacaktı ki? En fazla Berquist'e çıkabilirdi, o kadar. Bir avukat ve bir Adil Tanık'la Mars'tan Gelen Adam'ı görmesine bir kereliğine izin vermişlerdi. Bir sabah içinde Mars'tan Gelen Adam'ı ikinci kez görmek için izin talep etmek hiç makul değildi ve reddedilirdi. Ayrıca mantıksız olduğu için sütununda da kullanamazdı. Bu çok okunan sütunu zorluklardan yılarak elde etmemişti. İçeri girmeyi kafasına koymuştu.</p>
	<p class="block6">Ama nasıl? Eh, en azından sözde Mars'tan Gelen Adam'ın nerede tutulduğunu biliyordu. Bir elektrikçi ya da temizlikçi olarak içeri sızabilir miydi? Çok belli olurdu, nöbetçileri geçemezdi, Doktor Tanner'a kadar bile ulaşamazdı.</p>
	<p class="block6">"Tanner" gerçekten doktor muydu? Pek öyleymiş gibi görünmüyordu. Tıp adamları, en kötüleri bile, profesyonel ahlaklarına ters düşen dalaverelerden uzak durmaya eğilimliydiler. Şu Champion'un cerrahı Nelson; adam hemen işi bırakmış, ufacık bir sebepten çekip gidivermişti. Bir dakika! Gösterdikleri o genç adamın gerçekten Mars'tan Gelen Adam olup olmadığını, nasırlarına falan bakmadan, dolambaçlı sorular sormadan bir anda anlayabilecek bir kişi varsa o da Nelson'du. Caxton kumanda tablosuna uzandı, araca park seviyesine inmesini ve süzülmesini emretti; adamın nerede olduğunu bilmediği ve başka imkânı da olmadığı için kendi bürosu üzerinden aktarılan telefonla ona ulaşmaya çalıştı. Asistanı Osbert Kilgallen de doktorun nerede olduğunu bilmiyordu ama bulmak için gereken kaynaklar elinin altındaydı; Post'un geniş veritabanındaki Önemli Kişiler dosyası adamın New Mayflower Oteli'nde olduğunu söylerken, Caxton'un Cep'teki karşılığı alınmamış kıyaklar hesabından bile yararlanmasına gerek kalmamıştı. Birkaç dakika sonra Caxton doktorla konuşuyordu.</p>
	<p class="block6">Nafileydi. Dr. Nelson yayını seyretmemişti. Evet, duymuştu ama hayır, bir sahtekârlık olduğunu düşünmesi için sebep yoktu. Dr. Nelson, Larkin Kararı'nın ona verdiği Mars üzerindeki hakları devretmesi için Valentine Smith'e baskı girişiminde bulunulduğunu biliyor muydu? Hayır, bilmiyordu, böyle bir şeye inanması için de sebep yoktu... ama doğru bile olsa umurunda değildi; çünkü herhangi birinin Mars'a "sahip olması" üzerine konuşmak çok saçmaydı; Mars, Marslılara aitti. Öyleyse teorik bir soru, Doktor, eğer birisi...</p>
	<p class="block6">Ama Doktor Nelson telefonu kapatmıştı. Caxton tekrar aradığında, tatlı bir ses, "Aradığınız abone geçici olarak kendi isteğiyle şebeke dışı kalmıştır. Mesaj kaydetmek ist..." Caxton telefonu kapattı.</p>
	<p class="block6">Caxton, Dr. Nelson'un ebeveynliği ile ilgili bazı aptalca yorumlar yaptı. Ama bundan sonra yaptığı daha da aptalcaydı; Hükümet Sarayı'nı aradı, Genel Sekreter'le görüşme talep etti.</p>
	<p class="block6">Hareketi planlı olmaktan çok bir refleks sayılırdı. Önce muhabirlik, sonra da araştırmacılıkla geçen yıllarda, her işe burnunu sokan birisi olarak çok sıkı tutulan sırların, en tepeye kadar çıkıp oradakilerin başını iyice ağrıtarak açığa çıkarılabildiğini öğrenmişti. Kaplanın kuyruğunu bu şekilde sıkıştırmanın ne kadar tehlikeli olduğunu, iktidar olgusunun psikopatolojisini, Jill Boardman'ın aksine, derinlemesine bilmekteydi. Yine de iktidar sahipleri tarafından neredeyse evrensel olarak korkulan ve bastırılan başka tür bir gücün kullanıcısı olarak, alışılagelmiş bir şekilde bunun göreceli güvenligine bel bağlıyordu.</p>
	<p class="block6">Ne var ki unuttuğu şey, Saray'ı bir taksiden arayarak bunu halka açık bir yerden yapmadığı idi.</p>
	<p class="block6">Caxton Genel Sekreter'le konuşturulmadı, bunu beklemiyordu zaten. Onun yerine yarım düzine yardımcısıyla görüştü ve her biriyle konuştukça hırçınlaştı. O kadar dalmıştı ki taksisinin sabit süzülmeden ve park seviyesinden çıkıp hareket ettiğini fark etmedi.</p>
	<p class="block6">Bunu fark ettiğinde ise çok geçti; taksi verdiği emirlere uymuyordu. Caxton acı bir şekilde, profesyonel bir serserinin asla düşmeyeceği bir tuzağa kendi ayaklarıyla girdiğini fark etti; telefonu tespit edilmiş, taksisi tanımlanmış, geri zekâlı robot pilot öncelikli polis frekansının emirlerine uyarak, hiçbir gürültü koparmasına fırsat vermeden, tamamen gizlice onu yakalamıştı.</p>
	<p class="block6">Keşke Adil Tanık Cavendish'i hemen bırakmasaydı. Ama bu nafile düşünceyle zaman kaybetmeden avukatı Mark Frisby'yi aramayı denedi.</p>
	<p class="block6">Radyo sinyali, araç yüksek duvarlarla çevrili bir avluya inip kesildiğinde hâlâ avukatına ulaşmaya çalışıyordu. Sonra taksiden çıkmaya çalıştı, kapının açılmadığını gördü ve başı dönmeye başlayıp bilincini yitirmekte olduğunu fark edince pek de şaşırmadı.<br class="calibre2"/></p>
	<p class="block8">SEKİZ</p>
	<p class="block6">Jill kendisini, Ben'in başka bir izin peşinden fırlayıp gittiğine ve kendisine haber vermeyi unuttuğuna (ya da zahmet etmediğine) inandırmaya çalışıyordu. Ama buna inanamıyordu. Daima çok meşgul olan Ben, mesleki ve toplumsal başarısının çoğunu insani ayrıntılara gösterdiği özene borçluydu. Doğum günlerini unutmazdı ve bir teşekkür notu yazmayı unutmaktansa yüklü bir poker borcu altına girmeyi yeğlerdi. Nereye giderse gitsin, işi ne kadar acil olursa olsun, yoldayken bile iki dakikasını Jill'i rahatlatacak bir mesajı eve ya da işe bırakmaya ayırabilirdi, ayırırdı da! Bu, birçok hatasına rağmen onu böyle sevilesi bir hayvan yapan şeylerden biri, Ben'in değişmez bir özelliğiydi, diye kendi kendine düşündü Jill.</p>
	<p class="block6">Bir haber bırakmış olmalıydı. Jill, öğle tatilinde adamın bürosunu aradı; Ben'in araştırmacısı ve büro şefi Osbert Kilgallen'le konuştu. Adam, ağırbaşlılıkla Ben'in Jill için bir mesaj bırakmadığını ve kadının bir önceki telefonundan bu yana da yeni bir mesaj gelmediğini söyledi.</p>
	<p class="block6">Ekranda, adamın arkasında başkalarının da olduğu görülüyordu; Jill, bunun Mars'tan Gelen Adam'dan söz etmeye uygun bir an olmadığına karar verdi. "Nereye gittiğini söyledi mi? Ya da ne zaman döneceğini?"</p>
	<p class="block6">"Hayır ama bu çok da alışılmadık bir şey değil. Bu gibi durumlara karşı elimizde yedek yazıları var."</p>
	<p class="block6">"Eh... Peki sizi nereden aradı? Yoksa çok mu soru soruyorum?"</p>
	<p class="block6">"Hiç de değil, Bayan Boardman. Aramadı, yazılı mesaj geçmiş, hatırladığım kadarıyla, Philedelphia, Paoli Alanı'ndan."</p>
	<p class="block6">Jill bu kadarıyla yetinmeliydi. Hemşire yemekhanesinde öğlen yemeğine gitti ve kendisini yemeğe vermeye çalıştı. Bir şey yok aslında, diye telkin etti kendine... ya bu herife âşıktı ya da böyle saçma sapan bir şey işte.</p>
	<p class="block6">"Şştt, Boardman! Çok derine dalmışsın... Sana bir şey sordum. "</p>
	<p class="block6">Jill başını kaldırdığında, o kanadın diyetisyeni Molly Wheelwright'i kendisine bakar buldu. "Özür dilerim, başka bir şey düşünüyordum."</p>
	<p class="block6">"Dedim ki, 'Sizin kattaki lüks süitlere ne zamandır garibanlar yerleştiriliyor? Hayır işi mi?' K-12 sizin katta değil mi? Yoksa seni başka tarafa mı tayin ettiler?"</p>
	<p class="block6">"K-12 mi? Tabii ki orada. Ama o kadın gariban değil ki; yaşlı ve zengin bir kadın, öyle zengin ki parası aldığı her nefesi izleyen bir doktora bile yetiyor."</p>
	<p class="block6">"Hıh? Eğer zenginse, birdenbire paralandı demek. Son 17 aydır geriatri bölümünde, yardıma muhtaçlar koğuşundaydı."</p>
	<p class="block6">"Bir yanlışlık var herhalde."</p>
	<p class="block6">"Bende yok. Diyet mutfağımda hata olmasına izin vermem. Kadının diyeti alengirli bir şey ve onu bizzat kendim kontrol ediyorum. Yağsız diyet, safra kesesi alınmış, bir yığın da alerjisi var, üstüne üstlük yemek içinde ilaç da veriliyor. İnan bana hayatım, her hastanın diyeti parmak izi kadar kendine özgü olabiliyor." Bayan Wheelwright ayağa kalktı. "Kaçıyorum ben, kızlar. Buranın mutfağını da bana verseler ya bir süreliğine. Yemek artığı hep!"</p>
	<p class="block6">"Molly yine neden bahsediyor?" diye sordu hemşirelerden biri.</p>
	<p class="block6">"Hiiç. Karıştırdı herhalde." Ama Jill bu konuyu düşünmeye devam etti. Mars'tan Gelen Adam'ı diyet mutfaklarını sorgulayarak bulabileceğini düşündü ama bu fikirden çabucak vazgeçti. Hektarlarca bir alana yayılmış hastane binalarındaki diyet mutfaklarını gezmek tam bir gün alırdı. Bethesda Tıp Merkezi savaşların okyanuslar üzerinde yapıldığı zamanlarda deniz hastanesi olarak kurulmuştu ki o zamanlar bile devasa boyutlardaydı. Daha sonra Sağlık, Eğitim ve Sosyal Yardım'a devredildi ve genişletildi; şimdiyse Federasyon'a bağlıydı ve daha da genişleyip küçük bir şehir olmuştu.</p>
	<p class="block6">Ama Bayan Banker son vakasında tuhaf bir şeyler vardı. Hastane her sınıftan hasta kabul ederdi; siviller, yardıma muhtaçlar ve hükümetten gelenler. Jill'in çalıştığı katta genellikle hükümetin hastaları olurdu; lüks süitler Federasyon Senatörleri ve bu şatafatlı hizmeti istetebilen diğer resmi konuklar tarafından işgal edilirdi. Parasını ödeyen bir sivilin bu kattaki bir süitte kalması pek alışıldık bir şey değildi.</p>
	<p class="block6">Tabii ki Bayan Bankerson, parasını ödeyen halka açık kısımda böyle bir süit kalmamışsa buraya transfer edilmiş olabilirdi. Evet, muhtemelen öyleydi.</p>
	<p class="block6">Jill, öğle yemeğinden sonra yeni gelen hastalarla ilgilenerek bir süre, bu konuyu tekrar düşünemeyecek kadar yoğun çalıştı. Kısa bir süre sonra, motorlu bir yatak gerektiren bir durum ortaya çıktı. Normalde depodan bir tane istetilirdi ama depo çeyrek mil ötede bir bodrum katındaydı ve Jill'in o yatağa acilen ihtiyacı vardı. Aklına normalde K-12 süitinin yatak odasında olan ama süitin bekleme odasındaki motorlu yatak geldi, o deniz piyadelerinden birine onun üstüne oturmamasını söylediğini hatırladı. Belli ki Smith için gelen hidrolik yatağa yer açmak için, öylesine diğer odaya konmuştu. </p>
	<p class="block6">Muhtemelen hâlâ orada toz toplayıp kata zimmetlenmiş şekilde yatıyordu. Motorlu yataklardan çok az vardı ve sıradan yataklardan altı kat daha pahalıydılar. Açık konuşmak gerekirse bu, kanat sorumlusunun derdi olsa da Jill kendi katının masrafını gereksiz yere kabartmak için bir sebep göremiyordu; hem yatak hâlâ oradaysa hemen alabilirdi. Bir bakmaya karar verdi.</p>
	<p class="block6">Bekleme odasının kapısı hâlâ kilitliydi. Ana anahtarın kapıyı açmaması onu şaşırttı. Kilidin tamiri için birilerine haber vermek gerektiğini zihnine not ettikten sonra, süitin muayene odasındaki Bayan Bankerson'u izleyen doktora yatağı sormak için koridorun aşağısına gitti.</p>
	<p class="block6">Nöbetteki doktor daha önce tanıştığı Doktor Brush idi. Kendisinin stajyer ya da hastane kadrosundan bir doktor olmadığı, Dr. Garner tarafından bu hasta için getirildiğini daha önce söylemişti. Jill kapıdan başını uzattığında Brush dönüp ona baktı. "Bayan Boardman! İşte tam da görmek istediğim insan!"</p>
	<p class="block6">"Neden çağrı yapmadınız? Hastanız nasıl?"</p>
	<p class="block6">"Hastam iyi," diye karşılık verdi, Dikiz Kamerasına bakarak, "ama ben değilim."</p>
	<p class="block6">"Sorun mu var?"</p>
	<p class="block6">"Hem de nasıl? Beş dakikalık bir sorun. Çözümüm de bu binada değil. Hemşire Hanım, o değerli vaktinizden o kadarını bana verebilir misiniz? Sonra da bu konuda ağzınızı hiç açmasanız olur mu?"</p>
	<p class="block6">"Olur sanırım. Yardımcı kat görevlisine birkaç dakikalık bir işim olduğunu söylemiştim. İzin verirseniz telefonunuzu kullanayım da bir şey olursa beni nerede bulacağım bilsin."</p>
	<p class="block6">"Hayır!" diye aceleyle söylendi adam. "Ardımdan kapıyı kilitleyin ve ben kapıyı "Shave and a Haircut" ritmiyle tıklatana kadar kimseyi içeri almayın, tamam mı, benim tatlı kızım?"</p>
	<p class="block6">"Peki, efendim," dedi Jill, şüpheyle. "Hastanız için bir şey yapmam gerekiyor mu?"</p>
	<p class="block6">"Hayır, hayır, sadece masada oturup ekrandan onu izle. Hiçbir şey yapman gerekmiyor. Onu rahatsız etme."</p>
	<p class="block6">"Eh, eğer bir şey olursa, nerede olacaksınız? Doktor odasında mı?"</p>
	<p class="block6">"O kadar uzağa gitmeyeceğim, yalnızca koridorun aşağısındaki erkekler tuvaletine kadar. Şimdi, sus ve bırak gideyim. Çok acil durumdayım."</p>
	<p class="block6">Doktor çıktı ve Jill adamın kapıyı kilitleme talimatına uydu. Sonra ekrandaki hastaya baktı, göstergelere şöylece bir göz gezdirdi. Kadın hâlâ uyuyordu ve göstergeler nabzının gayet güçlü, solunumununsa düzgün ve normal olduğunu gösteriyordu. Jill, Doktor Garner'in neden bir "ölüm nöbeti" dediğini merak etti.</p>
	<p class="block6">Sonra buraya en başından geliş sebebini hatırladı ve Doktor Brush'a zahmet vermeden öteki odadaki yatağa bir göz atmaya karar verdi. Doktor Brush'un emirlerine tam olarak uymasa da adamın hastasını rahatsız etmeyecekti. Tabii ki uyuyan bir hastayı uyandırmadan bir odadan geçmesini biliyordu! Ve yıllar önce doktorların bilmedikleri şeylerden dolayı rahatsız olmadıklarına karar vermişti. Kapıyı yavaşça açıp içeri süzüldü.</p>
	<p class="block6">Çabucak attığı bir bakış Bayan Bankerson'un yaşlılara özgü o derin uykuda olduğuna emin olmasını sağladı. Sessizce yatağı geçerek bekleme odasının kapısına gitti. Kilitliydi ama ana anahtarı kapıyı açtı.</p>
	<p class="block6">Motorlu yatağı orada görmekten memnuniyet duydu. Sonra odanın boş olmadığını gördü, kucağında bir boyama kitabıyla koltukta oturan kişi Mars'tan Gelen Adam idi.</p>
	<p class="block6">Smith başını kaldırdı ve yüzü mutlu bir bebeğin parıltılı gülümsemesiyle aydınlandı. Jill, sanki aniden uykusundan kaldırılmış gibi sersemlemişti. Darmadağın fikirler geçti aklından. Valentine Smith buradaydı demek? Ama olamaz; o başka yere aktarılmıştı. Defterde öyle kayıtlıydı. Ama işte karşısındaydı.</p>
	<p class="block6">Birden bütün çirkin sonuçlar ve olasılıklar yerine oturdu. Stereo vizyondaki sahte Mars'tan Gelen Adam... Yan taraftaki, burada başka bir hasta olduğu gerçeğini kamufle eden ölüm. döşeğindeki yaşlı kadın... Ana anahtarla açılmayan kapı... ve son olarak gözünün önüne korkunç bir şey geldi: bir gece, buradan çıkan, altında bir değil de iki ceset olan bir çarşafın örttüğü bir "et arabası".</p>
	<p class="block6">Bu karabasan zihninden geçip gidince ardından korkunun soğuk rüzgârı esti; bu çok gizli gerçeği keşfetmesiyle kendi hayatının da tehlike altına girdiğini fark etti.</p>
	<p class="block6">Smith koltuktan sakarca kalktı, gülümseyerek ellerini ona uzattı. "Su Kardeşim!" dedi.</p>
	<p class="block6">"Selam... Aah... nasılsın?"</p>
	<p class="block6">"Ben iyiyim. Ben mutluyum." Boğulurmuş gibi hırıltılı bir ses çıkardı, sonra kendisini düzeltti. "Sen buradasın, kardeşim," dedi dikkatle. "Uzaktaydın. Şimdi buradasın. Senden kana kana içiyorum."</p>
	<p class="block6">Jill kendisini çaresizce iki duygu arasında bölünmüş hissetti: Birisi kalbini burup eritiyordu, diğeri ise burada yakalanmaktan duyduğu buz gibi korkuydu. Smith fark etmemiş gibiydi. "Görüyor musun?" dedi onun yerine. "Yürüyorum. Güçleniyorum." İleri geri birkaç adım atarak Jill'e gösterdi, sonra kadının önünde zafer kazanmış gibi, gülümseyerek ve nefes nefese durdu.</p>
	<p class="block6">Jill gülümsemek için kendini zorladı. "İlerleme kaydediyoruz, değil mi? Güçleniyorsun, önemli olan bu! Ama şimdi gitmeliyim... sadece merhaba demek için uğradım."</p>
	<p class="block6">Smith'in yüzü anında hüzünlendi. "Gitme!"</p>
	<p class="block6">"Ah ama gitmeliyim!"</p>
	<p class="block6">Smith kederli görünmeye devam ediyordu, sonra da acı bir kesinlikle ekledi: "Seni incittim. Bilmiyordum."</p>
	<p class="block6">"Beni incitmek mi? Aah, hayır, hayır, hem de hiç! Ama gitmeliyim, hem de hemen!"</p>
	<p class="block6">Adamın yüzünde ifade yoktu. "Beni de götür, kardeşim," dedi; rica etmiyor, istiyordu.</p>
	<p class="block6">"Ne? Ah, yapamam. Ve bir an önce gitmeliyim. Bak, buraya geldiğimi kimseye söyleme, lütfen!"</p>
	<p class="block6">"Su kardeşimin buraya geldiğini söylemeyeyim mi?"</p>
	<p class="block6">"Evet, kimseye söyleme. Ah, yeniden gelmeye çalışacağım, gerçekten. İyi çocuk ol, bekle ve kimseye söyleme."</p>
	<p class="block6">Smith bunları hazmedip sakin göründü. "Bekleyeceğim. Söylemeyeceğim."</p>
	<p class="block6">"Güzel!" Jill bir daha nasıl olup da onu görmeye gelebileceğini merak etti. Dr. Brush'un tekrar ishal olmasını bekleyemezdi tabii ki. O anda "bozuk" sandığı kilidin bozuk olmadığını fark etti ve koridora açılan kapıyı şöylece bir inceledi; ve içeri girememe nedenini gördü. Kapıya bir sürgü takılmış ve böyle ana anahtar kullanılmaz hale gelmişti. Hastanelerde hep olduğu gibi sürgülenebilen bütün kapılar öyle düzenlenmişti ki ana anahtarlarla da açılabiliyorlardı; böylece sorumsuz ve kural tanımayan hastalar kapıyı içeriden kilitleyerek kendilerini hemşirelerden saklayamıyorlardı. Ama burada kilidi kapı Smith'i içeriye kapatmakla kalmamış, hastanelerde kullanılmasına izin verilmeyen basit bir sürgünün eklenmesi ile ana anahtarlıları bile dışarıda tutmayı başarmıştı.</p>
	<p class="block6">Jill kapıya gidip sürgüyü açtı. "Sen bekle. Geri döneceğim."</p>
	<p class="block6">"Bekliyor olacağım."</p>
	<p class="block6">Muayene odasına döndüğünde kapı çalıyordu, Tak! Tok! Ti- tak, tok.'... Tok! Tok! Bu Dr. Brush'un kullanacağını söylediği sinyaldi; doktoru alelacele içeri aldı.</p>
	<p class="block6">Adam öfkeyle bağırarak içeri daldı. "Hangi cehennemdeydin, hemşire? Kapıyı üçtür çalıyorum." Şüpheyle iç kapıya göz attı.</p>
	<p class="block6">"Hastanızın uykusunda döndüğünü gördüm," diye yalan atıverdi Jill. "Boyunluğunu düzeltiyordum."</p>
	<p class="block6">"Kahretsin, sana sadece masamda oturmanı söylemiştim!"</p>
	<p class="block6">Jill bir anda adamın kendisinden daha çok korktuğunu anladı; ama korkmakta da haklıydı. Hemen karşı saldırıya geçti: "Doktor, ben size bir iyilik yaptım," dedi buz gibi bir sesle, "her şeyden önce, hastanız kat gözetmeninin bile doğru dürüst sorumluluğu altında değil. Ama onu bana emanet ettiğinize göre, sizin yokluğunuzda yapılması gerekeni yapmak durumundaydım. Yaptığımı sorguluyorsanız, kanat yöneticisini çağıralım ve konuyu halledelim."</p>
	<p class="block6">"Ha? Hayır, hayır. Boş ver."</p>
	<p class="block6">"Hayır, efendim. Mesleki yargılarımın sebepsiz yere sorgulanmasından hoşlanmıyorum. Sizin de çok iyi bildiğiniz gibi, o yaşta bir hasta kendisini bir su yatağında kolaylıkla nefes alamaz hale getirebilir; ben, gerekeni yaptım. Başka hemşireler doktorların her suçunu üstlenebilirler ama ben onlardan değilim. Onun için yöneticiyi çağıralım."</p>
	<p class="block6">"Ne? Bakın, Bayan Boardman, söylediklerim için üzgünüm. Sinirliydim ve düşünmeden parladım. Özür diliyorum."</p>
	<p class="block6">"Pekâlâ, Doktor," diye dik dik karşılık verdi Jill. "Sizin için yapabileceğim başka bir şey var mı?"</p>
	<p class="block6">"Aaa? Hayır, teşekkür ederim. Beklediğiniz için teşekkürler. Yalnız... Şey... bundan kimseye söz etmeyin, olur mu?."</p>
	<p class="block6">"Söz etmem." Tatlı canın üstüne bahse girebilirsin ki söz etmem, diye içinden de ekledi Jill. Ama şimdi ne yapacağım?</p>
	<p class="block6">Keşke Ben şehirde olsaydı. Kendi görev yerine döndü, yardımcısına selam verdi ve bazı evrakları gözden geçiriyormuş gibi yaptı. Neden sonra, en başta aradığı şey olan motorlu yatağı istemek için telefon açmak aklına geldi. Sonra da yardımcısını, geçici olarak sıradan bir yatakta yatan hastayı yoklaması için gönderdi ve düşünmeye çalıştı.</p>
	<p class="block6">Ben neredeydi? Ona ulaşabilse, on dakikalığına izin alacak, onu arayabilecek ve endişeyi onun geniş omuzlarına yükleyebilecekti. Ama kahrolasıca Ben, bir yerlerde avarelik edip yükü ona taşıtıyordu.</p>
	<p class="block6">Gerçekten öyle miydi? Gün boyunca bilinçaltını kemirip duran kötü his sonunda yüzeye çıkıp gözlerinin içine baktı. Jill de bu kez gözlerini kaçırmadı: Ben Caxton, Mars'tan Gelen Adam'ı görmek için yaptığı girişimin sonucunu ona haber vermeden şehri terk etmezdi. Suç ortağı olarak olanları duymak hakkıydı ve Ben her zaman adil olmuştu... Her zaman.</p>
	<p class="block6">Hagerstown'dan dönüşte Ben'in söylediği bir şey hâlâ kulağında yankılanıyordu. "Eğer her hangi bir şey kötü giderse, sen benim jokerimsin... tatlım. Benden haber alamazsan başının çaresine bak."</p>
	<p class="block6">O anda bunu ciddi ciddi düşünmemişti çünkü Ben'in başına bir şey gelebileceğine inanmamıştı. Şimdiyse, uzun zamandır bu olasılığı düşünürken bir yandan da günlük görevlerine devam etmeye çalışıyordu. Her insanın hayatında, öyle bir an gelir ki o insan, "hayatını, servetini ve kutsal onurunu" meçhul bir sonuç için tehlikeye atmaya karar verirdi. Bu meydan okumadan kaçanlar aşırı büyümüş çocuklardır, asla başka bir şey olamazlardı. Jill Boardman hayatının meydan okumasıyla o öğleden sonra saat 3:47'de, koğuşa gelen bir ziyaretçiyi, resepsiyonu atlatmış ve hastanın ihtiyacı olan şeyin köpeğini görmesi olsa bile, katına hayvan sokulamayacağına ikna etmeye çalışırken karşılaştı ve kabul etti.</p>
	<p class="block7"> </p>
	<p class="block6">Mars'tan Gelen Adam, Jill ayrılınca tekrar oturdu. Boyama kitabını eline almayıp insanların dili, ne Marslı duygularını ne de tavırlarını kapsayamadığı için de sadece "sabırlı" denebilecek bir şekilde bekledi. Huzurlu bir mutluluk içinde hareketsiz olarak durdu çünkü kardeşi döneceğini söylemişti. Hiçbir şey yapmadan, hareket etmeden, gerekirse birkaç yıl boyunca beklemeye hazırlandı.</p>
	<p class="block6">Bu kardeşle ilk su paylaştığından bu yana ne kadar zaman geçtiğine ilişkin net bir fikri yoktu; buranın zaman ve mekân açısından şaşırtıcı şekilde çarpık ve onun için çok yeni olan, henüz groklamadığı sesler, görüntüler ve tecrübelerle dolu olması bir yana, yuvasının kültürü zamanı insanlardan farklı şekilde algılıyordu. Fark sadece Arz yılı olarak çok daha uzun olan ömürlerinden gelmiyor, temel yaklaşım değişikliğinden kaynaklanıyordu. "Düşündüğünden daha geç" cümlesi Marsça ifade edilemezdi, tıpkı "Acele işe şeytan karışır" gibi. Ama farklı nedenlerle: İlki kavranabilir değilken ikincisi ise ifade edilmesine bile gerek olmayan bir esastı, bir balıktan banyo yapmasını istemek kadar gereksizdi. Ama şu alıntı, "Başlangıçtaki, şimdiki ve her zamanki gibi" o kadar Marslıydı ki, - Mars'ta kabul edilmiş bir önerme olmayan- "iki artı iki dört eder"den çok daha kolayca Marsça'ya çevrilebilirdi.</p>
	<p class="block6">Smith bekledi.</p>
	<p class="block6">Brush gelip ona baktı, Smith hareket etmedi ve Brush gitti.</p>
	<p class="block6">Smith dış kapıda anahtarı duyunca, sesin su kardeşinin önceki ziyaretinde, içeri girmeden hemen önce çıkardığı ses olduğunu hatırladı ve metabolizmasını aynı akışın tekrarlanacağı ihtimaliyle hazırladı. Kapı açılıp Jill içeri süzüldüğünde hayretler içinde kalmıştı çünkü dış kapının bir kapı olduğunun farkında değildi. Ama hemen grokladı ve kendisini ancak yuvalılarının, seçilmiş su kardeşlerinin ve belli durumlarda da Eskilerin huzurunda bulunabilecek mutlu doygunluğa teslim etti.</p>
	<p class="block6">Smith'in neşesi, kardeşinin bunu tamamen paylaşmadığını fark etmesiyle az da olsa gölgelendi... aslında, kardeşi, utanç verici bir başarısızlık ya da beceriksizlik nedeniyle çözülmek üzere olan biri dışında, olabilecek herkesten daha rahatsız görünüyordu.</p>
	<p class="block6">Ama Smith, bazı yönlerden kendisine çok benzeyen bu yaratıkların, hayal edilemeyecek korkunçlukta duygulara dayanıp hâlâ canlı kalabildiklerini öğrenmişti. Kardeşi Mahmud, günde beş kez manevi bir ıstıraba katlanıp ölmemekle kalmıyor, üstüne üstlük çektiği bu ıstırabın gerekli bir şey olduğunda ısrar ediyordu. Kardeşi Kaptan van Tromp da önceden anlaşılamayan, her biri Smith'in ölçüleriyle böyle bir iç çatışmayı sona erdirmek için ivedi çözülmeye yol açması gereken dehşet verici spazmların acısını çekiyordu, yine de bildiği kadarıyla kardeşi hâlâ bütündü.</p>
	<p class="block6">Bu yüzden Jill'in heyecanım göz ardı etti Smith.</p>
	<p class="block6">Jill onun eline bir paket tutuşturdu.. "İşte, giy bunları. Acele et!"</p>
	<p class="block6">Smith paketi aldı ve öyle durmaya devam etti. Jill ona baktı. "Of canım! Tamam, tamam, elbiselerini çıkar, sana yardım edeceğim."</p>
	<p class="block6">Yardım etmekten fazlasını yapmak zorunda kaldı; onu soyup giydirdi. Smith bir hastane önlüğü, bir bornoz ve terlik giyiyordu. Bunları kendi istediği için değil, giymesi ona söylendiği için giymişti. Artık giyinip soyunabiliyordu ama Jill'e yetecek kadar eline çabuk değildi. Jill onu hızla soydu. Jill hemşire olduğu, Smith de mahremiyet nedir bilmediği, duysa da kavrayamayacağı için gereksiz şeylerle oyalanmadılar. Karşılaştıkları bütün zorluklar mekanikti. Jill'in bacaklarına geçirdiği uzun sahte derilere çok şaşırdı Smith ve sevindi ama kadın onları bağrına basması için hiç zaman vermeden uzun kadın çoraplarını jartiyer niyetine bantlarla kalçasına tutturdu. Smith'e giydirdiği hemşire üniforması kendisinin değildi, iri- yarı bir kadından kuzeninin maskeli balosunu bahane ederek ödünç almıştı. Jill, Smith'in boynuna bir hemşire pelerini de bağlayıp vücudunun etrafını saran düz dökümlü kumaşın birincil ve ikincil cinsel karakteristikleri örttüğünü düşündü; en azından öyle olacağını umdu. Ayakkabılar ise, hem Smith'in ayağına olmadıkları, hem de Smith bu yerçekimi alanında ayakta durmayı ve yürümeyi çıplak ayakla bile yorucu bulduğu için, daha zordu.</p>
	<p class="block6">Ama sonunda onu giydirdi ve başına bir hemşire kepi tutturdu. "Saçın çok uzun değil," diye endişeyle devam etti Jill, "ama birçok kız kadar uzun ve işe yaraması gerek." Smith kadının belirttiklerinin çoğunu anlamadığı için karşılık vermedi. Saçını daha uzun olarak düşünmeye çalıştı ama bunun zaman alacağını fark etti.</p>
	<p class="block6">"Şimdi," dedi Jill. "Dikkatle dinle. Ne olursa olsun tek bir kelime bile etme. Bütün konuşmayı ben yapacağım. Beni anlıyor musun?"</p>
	<p class="block6">"Konuşma. Konuşmayacağım."</p>
	<p class="block6">"Sadece benimle gel. Elini tutacağım. Ve tek bir kelime bile söyleme. Ama dua biliyorsan, et!"</p>
	<p class="block6">"Dua mı?"</p>
	<p class="block6">"Boş ver. Yanımda gel ve konuşma." Jill kapıyı açıp, dışarıya hızla bir göz attı, sonra Smith'in elini tuttu ve onu koridora çıkardı.</p>
	<p class="block6">Hiç kimse özellikle ilgilenirmiş gibi durmuyordu. Smith, bu kadar çok yabancı yapıyı aşırı derecede rahatsız edici buldu. Bir türlü odaklanamadığı görüntülerin saldırısına uğramıştı. Jill'in yanında, kendisini kaosa karşı korumak için gözleri ve diğer duyuları neredeyse dış dünyaya kapanmış durumda, körlemesine sendeledi.</p>
	<p class="block6">Kadın, Smith'i koridorun sonuna götürdü ve diğer kanada çaprazlamasına geçen kayan-banda çıkardı. Jill onu tutmasa Mars'tan Gelen Adam neredeyse düşüyordu. Temizlikçi bir kadın merakla onlara baktı ve Jill de içinden sövdü; ondan sonra da Smith'e yardım etme konusunda çok dikkatli davranmaya başladı. Jill adamı zıplatma tüpünde idare edemeyeceğini bildiğinden çatıya çıkan bir asansöre bindiler.</p>
	<p class="block6">Çatıda, Smith farkında olmasa da çok ciddi bir krizle karşılaştılar. Adam gökyüzünü görmenin yoğun hazzını yaşıyordu; Mars'tan beri gökyüzünü görmemişti. Bu gökyüzü, sıradan bulutlu, gri bir Washington günü olduğu halde ona çok parlak, rengârenk ve coşkulu görünüyordu. O sırada Jill ümitsizce etrafına bakarak bir taksi arıyordu. Umduğu gibi, çatı neredeyse tamamen bomboştu. Kendisi gibi vardiyası biten hemşirelerin çoğu on beş dakika önce evlerine yollanmış, öğleden sonra gelen ziyaretçiler de gitmişlerdi. Tabii ki taksiler de gitmişti. Yolunun üzerinden geçen bir hava otobüsü birkaç dakika içinde orada olacağı halde, otobüse binmeyi de göze alamıyordu.</p>
	<p class="block6">Tam taksi çağırmak üzereyken birinin inmekte olduğunu gördü. Çatı görevlisine seslendi. "Jack! O taksinin sahibi var mı? Bir taksi lazım da."</p>
	<p class="block6">"Büyük ihtimalle Dr. Phipps için çağırdığım taksi olacak."</p>
	<p class="block6">"Ah, tatlım! Jack, çabucak başkasını bulabilir misin? Bu kuzenim Madge, Güney Kanadı'nda çalışıyor, çok kötü larenjit oldu ve onu bu rüzgârdan bir an önce kurtarmak istiyorum."</p>
	<p class="block6">Görevli, kabinindeki telefona şüpheyle bakıp kafasını kaşıdı. "Eh... Madem siz istiyorsunuz, Bayan Boardman, bu taksiyi siz alın, ben Dr. Phipps için başkasını çağırayım. Olur mu?"</p>
	<p class="block6">"Ah, Jack. Çok tatlısın! Hayır, Madge, konuşmaya çalışma; ona ben teşekkür ederim. Sesi toptan gitti; onu eve götürüp boğazındaki iltihabı sıcak romla kurutacağım."</p>
	<p class="block6">"Rom çok işe yarar. Annem, kocakarı ilaçları hep en iyisidir derdi." Jack taksiye uzandı ve Jill'in ev adresini ezberden girdi, sonra da binmelerine yardım etti. Jill araya girip Smith'in bu sıradan ama nazik harekete yabancılığını gizledi. "Teşekkürler, Jack. Çok teşekkürler." </p>
	<p class="block6">Taksi havalandı ve Jill ilk derin nefesini aldı. "Artık konuşabilirsin."</p>
	<p class="block6">"Ne diyeyim?"</p>
	<p class="block6">"Ha? Hiçbir şey. Her şey. Ne istersen?"</p>
	<p class="block6">Smith bunu enine boyuna düşündü. Belli ki davetin kapsamı, kardeşliğe layık, ağırlıklı bir karşılık gerektiriyordu. Aklına gelen birkaç taneden, nasıl çevireceğini bilmediği için vazgeçti, sonunda bayağı iyi çevirebileceğini düşündüğü ama yine de bu yabancı, kuru konuşmada bile aktarıldığında yakınlaştığı kardeşlerinin hoşuna gidebilecek bir tanesinde karar kıldı. "Yumurtalarımız aynı yuvayı paylaşsın."</p>
	<p class="block6">Jill şaşırmıştı. "Ha? Ne dedin?"</p>
	<p class="block6">Smith uygun bir cevap veremediği için rahatsız olmuştu ve bunu kendi hatası olarak yorumladı. Amacı tekillik yaratmak olduğu zamanlarda bu yaratıklara sıkıntı verdiğini acıyla fark etti. Düşüncesini sarıp sarmalaması için zayıf kelime dağarcığını yeniden düzenleyerek bir daha denedi. "Benim yuvam senindir ve senin yuvan benimdir."</p>
	<p class="block6">Bu sefer Jill gülümsemeyi becerdi. "Vay, çok hoş! Tatlım, seni anladığımdan emin değilim ama eğer anladıysam, bu uzun zamandır aldığım en güzel teklifti." Sonra ekledi: "Ama şimdi kulaklarımıza kadar belaya batmış durumdayız, onun için biraz bekleyelim, olur mu?"</p>
	<p class="block6">Smith de Jill'i ancak onun kendisini anladığı kadar anlayabilmişti ama su kardeşinin hoşnut olmuş havasını fark etti ve bekleme önerisini anladı. Beklemek hiçbir çaba göstermeden yapabildiği bir şeydi, böylece arkasına yaslandı, kardeşiyle arasında her şeyin iyi olduğundan tatmin olmuş halde manzarayı seyretmeye koyuldu. Burayı ilk kez havadan görüyordu ve her yerde groklaması gereken bir yığın yeni şey vardı. Vatanındaki ulaşım yönteminin aralardaki güzellikleri seyretmeye izin vermediğini fark etti. Bu düşünce de ister istemez, Eskilerin hiç hoş karşılamayacağı şekilde, insanların ve Marslıların yaklaşımlarını karşılaştırmasına yol açtı ama zihni otomatik olarak bu sapkınlıktan geri çekildi.</p>
	<p class="block6">Jill de susup kafasını toplamaya çalışıyordu. Aniden taksinin, evinin bulunduğu yöne sapan trafiğin akışına girmek üzere olduğunu hem de Smith'in nasıl kaçtığını ve ona kimin yardım ettiğini anladıklarında arayacakları ilk yerin de evi olduğunu fark etti. İzlerini gizleyebildiği konusunda kendisini aldatmıyordu. Polis metotlarını bilmese de Smith'in odasında parmak izleri bıraktığını varsayıyordu, tabii ki onları birlikte çıkarken görenleri saymazsa. Hatta (duyduğuna göre) teknisyenler taksi pilotlarının bantlarını okuyup gün boyu yaptıkları seferleri okuyabiliyorlardı.</p>
	<p class="block6">Emir tuşlarına uzanıp taksinin evine gitmesi için aldığı talimatı sildi. Bunun bandı sileceğinden emin değildi ama en azından halihazırda polisin onu beklemekte olabileceği bir yere de gitmiyordu.</p>
	<p class="block6">Taksi ileri hareketini yavaşlattı, trafik akışından ayrıldı ve havada sabitlenerek salınmaya başladı. Nereye gidebilirdi? Bu arı kovanı gibi şehirde yarı aptal, kendi kendine bile giyinemeyen, yetişkin bir adam nerede saklanabilirdi? Belki de dünya yüzünde en aranan adamı? Ah, keşke Ben burada olsaydı! Ben... neredesin?</p>
	<p class="block6">Tekrar uzandı, telefonu aldı ve ümitsizce, telesekreterin mesaj kaydetmesini söyleyen soğuk sesini bekleyerek, Ben'in numarasını çevirdi. Bir erkek cevaplayınca bir an yüreği pırpır etti. Ama sonra sesin Ben'e değil de yardımcısı Osbert Kilgallen'e ait olduğunu fark edince süngüsü düştü. "Ah, özür dilerim, Bay Kilgallen. Ben Jill Boardman. Bay Caxton'un evini aradığımı sanmıştım."</p>
	<p class="block6">"Evini aradınız. Ama yokluğu yirmi dört saati geçerse eve gelen çağrıları büroya yönlendiririm."</p>
	<p class="block6">"Yani hâlâ gelmedi?"</p>
	<p class="block6">"Korkarım öyle. Sizin için yapabileceğim bir şey var mı?"</p>
	<p class="block6">"Aa, hayır. Bakın, Bay Kilgallen, Ben'in böyle ortadan kaybolması garip, değil mi? Onun için endişelenmiyor musunuz?"</p>
	<p class="block6">"Eh? Neden endişeleneyim ki? Mesajında ne kadar süre için gittiğini bilmediğini söylüyor."</p>
	<p class="block6">"Bu kendi başına oldukça tuhaf değil mi zaten?"</p>
	<p class="block6">"Bay Caxton'un işi için değil, Bayan Boardman."</p>
	<p class="block6">"Şey... Bence tam da şu sıra yok olması çok tuhaf! Bence bunu haber vermelisiniz. Ülkedeki, hayır, dünyadaki bütün haber ajansına bunu geçmelisiniz!"</p>
	<p class="block6">Taksinin telefonunda görüntü devresi olmamasına rağmen Jill, Osbert Kilgallen'in gerildiğini hissetti. "Bayan Boardman, korkarım, işverenimin talimatlarını kendi başıma yorumlamam gerekiyor. Şey... eğer bu şekilde söylememin bir sakıncası yoksa, Bay Caxton'un şehri her terk edişinde telefon edip isterikçe onu arayan 'iyi bir arkadaş' çıkıyor."</p>
	<p class="block6">Bunlar Ben'i kafeslemeye çalışan kızlar olmalı ve bu Osbert denen tip de şimdikinin ben olduğumu düşünüyor, diye öfkeyle yorumladı Jill. Kafasında yarım şekillenmiş Kilgallen'den yardım isteme fikrini bir kenara attı ve olabildiğince çabuk telefonu kapattı.</p>
	<p class="block6">Ama nereye gidebilirdi ki? Aleni çözüm hemen aklına geldi. Eğer Ben kayıpsa ve bunda yetkililerin parmağı varsa, Valentine Smith'i son arayacakları yer Ben'in dairesi olurdu. Tabii ki, diye düzeltti, Jill'in onunla bağlantısını anlamadılarsa ki anladıklarını sanmıyordu.</p>
	<p class="block6">Bir şeyler yiyebilmek için evi biraz eşelemesi gerekecekti, aşağıdan bir şey söylemeyi göze alamazdı, Ben'in gittiğini biliyor olabilirlerdi. Aptal çocuğu için de Ben'in giysilerinden birkaçını ödünç alabilirdi. Mesele kafasında hallolunca taksiye Ben'in dairesinin adresini girdi. Araç yeni bir şerit seçip yola çıktı.</p>
	<p class="block6">Ben'in dairesinin kapısında, Jill yüzünü fısıltı kutusuna dayadı ve üzerine basa basa "Karthago delenda est!" dedi.</p>
	<p class="block6">Hiçbir şey olmadı. Lanet olsun sana, dedi öfkeyle içinden; adam şifresini değiştirmişti. Orada bir an, dizlerinin bağı çözülmüş durumda dikilirken yüzünü Smith'den kaçırdı. Sonra fısıltı kutusuna yine konuştu. Kapıdaki bir Raytheon kilidiydi, aynı ses devresi hem kapıyı açıyor, hem de enterkom görevi görüyordu. Ben'in dönmüş olması gibi ümitsiz bir ihtimale karşın kendisini tanıttı. "Ben, benim Jill."</p>
	<p class="block6">Kapı kayarak açıldı.</p>
	<p class="block6">İçeri girdiler ve kapı kapandı. Jill bir an Ben'in onları içeri aldığım sandı, sonradan kazara yeni şifreyi söylediğini fark etti... Hoş bir iltifatla karışık sinsi bir taktik, diye tahmin etti. Kapı açılmadığında hissettiği paniği yaşamamış olmak için bu iltifattan vazgeçebilirdi.</p>
	<p class="block6">Smith yoğun yeşil çimenlerin kenarında durup odaya bakıyordu. Onun için o kadar yeni bir yerdi ki, bir seferde groklayamazdı ama görür görmez ondan hoşlandığını hissetmişti. Biraz önce içinde oldukları hareket eden yerden daha az heyecan vericiydi ama birçok yönden kişinin kendisine sarılıp kucaklamasına çok daha uygundu. İlgiyle diğer uçtaki manzara penceresine baktı ama onun gerçek bir pencere olduğunu anlamayıp kendi evindeki canlı resimlerle karıştırdı. Bethesda'daki süiti, yeni kanatlardan birinde olduğu için zaten penceresi yoktu, bu yüzden asla "pencere" kavramını algılamamıştı.</p>
	<p class="block6">"Resim"deki derinlik ve hareket benzetiminin kusursuz olduğunu kabul etti; bunu bu insanlar arasından çok büyük bir sanatçı yaratmış olmalıydı. Şimdiye kadar bu insanların sanatları olduğunu düşündürecek hiçbir şeyle karşılaşmamıştı; bu yeni deneyimle onları biraz daha grokladı ve kendisini daha iyi hissetti.</p>
	<p class="block6">Gözü bir harekete takıldı, döndüğünde kardeşinin terliklerini ve yalancı derilerini bacaklarından çıkarmakta olduğunu gördü.</p>
	<p class="block6">Jill iç çekti ve ayak parmaklarını çimenlerde oynattı. "Aahh, ayaklarım nasıl da ağrıyor!" Başını kaldırdı ve Smith'in, o nedense rahatsız edici bebek yüzlü bakışıyla onu izlediğini gördü. "İstersen sen de gel ve yap. Seveceksin."</p>
	<p class="block6">Smith gözlerini kırptı. "Nasıl yapayım?"</p>
	<p class="block6">"Hep unutuyorum. Buraya gel, sana yardım edeyim." Jill, adamın ayakkabılarını ve çoraplarını tutturan bantları çıkardı. "İşte. Hoş değil mi?"</p>
	<p class="block6">Smith ayak parmaklarını serin çimenlerde oynattı. "Ama bunlar canlı?" dedi ürkerek.</p>
	<p class="block6">"Tabii ki canlılar. Gerçek, canlı çimenler. Ben böyle olması için çok para verdi. Yahu, bunlar için gereken özel ışıklandırma devreleri bile benim bir ayda kazandığımdan fazlaya mal oldu. Onun için biraz gezin de ayakların bunun keyfini çıkarsın."</p>
	<p class="block6">Smith konuşmanın çoğunu kaçırmıştı ama çimenlerin canlı varlıklar olduğunu ve onların üzerinde yürüyebileceğinin söylendiğini anlamıştı. "Canlı şeylerin üzerinde mi yürüyeyim?" diye inanmaz bir dehşetle sordu.</p>
	<p class="block6">"Hı? Neden olmasın? Bu çimene zarar vermiyor. Bu ev halıları için özel olarak geliştirilmiş bir çimen."</p>
	<p class="block6">Smith, su kardeşinin kendisini yanlış bir şeye yönlendiremeyeceğini kendine hatırlatmak zorunda kaldı. Etrafta gezinmeye yüreklendirilmesine endişeyle izin verdi, bundan hoşlandığını ve canlı yaratıkların da buna itiraz etmediğini gördü. Duyarlılığını bu tür varlıklar için mümkün olan en yüksek seviyeye çıkardı ve dinledi. Kardeşi haklıydı, üzerilerinde yürünmek onların varoluşunda vardı. Onları kucaklayıp yüceltmeye karar verdi, gösterdiği çaba, insanların, yamyamlığın erdemlerini takdir etmeye çalışmasına çok yakındı ki yamyamlık Smith'in çok uygun bulduğu bir gelenekti.</p>
	<p class="block6">Jill iç çekti. "Neyse, dalga geçmeyi bıraksak iyi olur. Burada ne kadar süreyle güvende oluruz bilemem."</p>
	<p class="block6">"Güvende mi?"</p>
	<p class="block6">"Burada çok uzun kalamayız. Tam da şu anlarda Tıp Merkezi'nden ayrılan her vasıtayı kontrol ediyor olabilirler." Jill somurtup düşündü. Kendi yeri olmazdı, burası olmazdı. Ben de Smith'i Jubal Harshaw'a götürme niyetindeydi. Ama Jill, Harshaw'ı tanımıyordu; nerede yaşadığını bile tam olarak bilmiyordu, Poconolarda bir yerde demişti Ben. Neyse, sadece nerede yaşadığını bulup onu araması gerekiyordu. Hobson seçimi, yapabileceği başka şey yoktu.</p>
	<p class="block6">"Neden mutlu değilsin, kardeşim?"</p>
	<p class="block6">Jill karamsarlığından kurtulup Smith'e baktı. Zavallı çocuk hiçbir şeyin yolunda gitmediğinin bile farkında değildi! Onun açısından duruma bakmak için gerçekten çaba harcamak zorunda kaldı. Başaramadı ama bir şeylerden kaçtıkları fikrine sahip olmamasını kavradı, neden kaçıyorlardı ki? Polislerden mi? Hastane yetkililerinden mi? Tam olarak ne yaptığından ya da hangi kanunları çiğnediğinden de emin değildi; tek bildiği, çelimsiz varlığıyla Büyük Adamların, Patronların, kararları verenlerin ortak iradesine meydan okuduğuydu.</p>
	<p class="block6">Ama daha kendisi neyle karşı karşıya olduğunu anlamadan Mars'tan Gelen Adam'a ne anlatabilirdi ki? Mars'ta polisler var mıydı? Onunla konuştuğu zamanın yarısında kendisini bir yağmur oluğundan içeri bağırır halde buluyordu.</p>
	<p class="block6">Tanrım, Mars'ta yağmur olukları var mıydı ki acaba? Ya da yağmur?</p>
	<p class="block6">"Aldırma sen," dedi sakince. "Sadece ben ne söylersem onu yap."</p>
	<p class="block6">"Evet."</p>
	<p class="block6">Çarpıtılmamış, sınırsız bir kabuldü bu, sonsuz bir onaylama. Jill bir an, eğer yapmasını isterse Smith'in, tereddüt etmeden pencereden atlayacağını hissetti ki bu hissinde haklıydı. Smith atlar, yirmi kat yüksekten düşmenin her ânından zevk alır ve yere çarptığı anda çözülmesini şaşırmadan, gücenmeden kabul ederdi. Bunun nedeni öylesi bir düşüşün onu öldüreceğini bilmediğinden değil; ölüm korkusunun onun tamamen ötesinde bir kavram olduğu içindi. Eğer bir su kardeşi, onun için böylesine tuhaf bir çözülme şekli seçtiyse, bunu bağrına basar ve groklamaya çalışırdı.</p>
	<p class="block6">"Evet, burada yayılıp kalamayız. Bizi beslemem lazım, seni yeni elbiseler içine sokmam ve buradan ayrılmamız lazım. Çıkar üstündekileri." Jill, Ben'in gardırobuna bakmak için salondan çıktı.</p>
	<p class="block6">Jill, Smith için Ben'in giysileri arasından dikkat çekmeyen bir seyahat elbisesi, bir bere, gömlek, iç çamaşırları ve ayakkabılar seçti. Döndüğünde Smith, yünler arasında düğüm olmuş bir kedi yavrusu gibiydi. Jill'in söylediğini yapmaya çalışmıştı ama bir kolu hemşire üniformasına takılmış ve etek de suratına sarılmıştı. Elbiseden önce kepi bile çıkarmamıştı.</p>
	<p class="block6">"Ah, tatlım!" diyerek yardıma koştu Jill.</p>
	<p class="block6">Onu giysilerden kurtardı, sonra da giysileri çöp borusundan atmaya karar verdi... Karşılığını sonradan Etta Sehere'ye ödeyebilirdi. Ne olur ne olmaz diye polislerin onları burada bulmasını istemiyordu. "Ama Ben'in temiz giysilerini giymeden bir banyo yapacaksın, adamım, böyle üzerinde sırıtacaklar. Gel hadi." Bir hemşire olarak kötü kokulara alışkındı ama (yine bir hemşire olarak) su ve sabun konusunda da bir fanatikti... ve görünüşe göre kimse bu hastayı son zamanlarda yıkamaya zahmet etmemişti. Smith tam olarak kokuşmuş olmasa da ona sıcak bir havada terlemiş bir atı hatırlatıyordu. Sabun şarttı.</p>
	<p class="block6">Smith, Jill'in küveti doldurmasını zevkle seyretti. Kaldığı süitin banyosunda bir küvet vardı ama Smith bunun su tutmak için kullanıldığım bilmiyordu; tüm banyoları yattığı yerde, o da trans benzeri içe çekilmeleri izin verdiği ölçüde aldırılmıştı.</p>
	<p class="block6">Jill suyun sıcaklığını kontrol etti. "Tamam, gir içine."</p>
	<p class="block6">Smith hareket etmedi. Aksine şaşırmış gibiydi.</p>
	<p class="block6">"Haydi, acele et!" diye sertçe konuştu Jill. "Suya gir."</p>
	<p class="block6">Kadının kullandığı kelimeler Smith'in insan dilindeki dağarcığında net olarak biliniyordu ve duyguları onu titreterek emredildiği gibi yaptı. Bu kardeş, bütün vücudunu hayatın suyunun içine yerleştirmesini istemişti. Şimdiye kadar hiç böyle onurlandırılmamıştı; bilgisi ve inancı dahilinde daha önce hiç kimseye böyle kutsal bir ayrıcalık sunulmamıştı. Yine de bu diğerlerinin hayat özüyle daha geniş kapsamlı bir tanışıklıkları olduğunu anlamaya başlamıştı... bu henüz groklamadığı ama kabul etmek zorunda olduğu bir gerçekti.</p>
	<p class="block6">Titreyen ayaklarının önce birini, sonra da diğerini suya soktu... Ve yavaşça, su onu tamamen örtene kadar küvetin içine kaydı.</p>
	<p class="block6">"Hey!" diye bağırdı Jill ve uzanıp başını ve omuzlarını suyun üzerine çektiğinde bir cesetle uğraşıyor olduğunu görünce şok oldu. Tanrım! Boğulamaz, bu kadar kısa sürede boğulamaz. Ama olanlar Jill'i korkuttu ve adamı sarsmaya başladı. "Smith! Uyan! Kurtul şundan."</p>
	<p class="block6">Smith uzaklardan kardeşinin çağrısını duydu ve geri döndü. Gözlerinin camsılığı gitti, kalbi hızlandı ve soluk almaya tekrar başladı. "İyi misin?" diye sordu Jill.</p>
	<p class="block6">"İyiyim. Çok mutluyum... Kardeşim."</p>
	<p class="block6">"Beni gerçekten korkuttun. Bak, suyun altına girme bir daha. Sadece otur, şimdiki gibi."</p>
	<p class="block6">"Evet, kardeşim." Smith, Jill'e anlamsız gelen karga bağırtısı gibi bir grup acayip kelime de ekleyip bir avuç suyu sanki değerli mücevherlermiş gibi kaldırıp dudaklarına götürdü. Ağzı suya dokundu, sonra avucundakini Jill'e sundu.</p>
	<p class="block6">"Hey, banyo suyunu içme! Hayır, ben de istemiyorum."</p>
	<p class="block6">"İçmemek?"</p>
	<p class="block6">Savunmasız, incinmiş görüntüsü öyleydi ki Jill yine ne yapacağını bilemedi. Tereddüt etti, sonra da başını eğip dudaklarını suya şöylece bir dokundurdu. "Teşekkür ederim."</p>
	<p class="block6">"Asla susamayasm!"</p>
	<p class="block6">"Umarım sen de asla susamazsm. Ama bu kadar yeter. Eğer su içmek istiyorsan, sana su getiririm. Ama bu sudan daha fazla içme."</p>
	<p class="block6">Smith tatmin olmuş görünüyordu ve sessizce oturdu. Jill artık onun daha önce hiç küvette yıkanmadığına ve ondan ne beklendiğini bilmediğine ikna olmuştu. Sorunu iyice düşünüp taşındı. Hiç şüphe yok ki nasıl yıkanılacağım ona gösterebilirdi. Ama zaten değerli olan zamanlarını kaybediyorlardı. Belki de pis kalmasına izin vermeliydi.</p>
	<p class="block6">Aaa, neyse! Bu ücretsizler koğuşundaki rahatsız bir hastayla ilgilenmek kadar da kötü değildi ya. Smith'i sudan çıkarırken zaten bluzunu omuzlarına kadar ıslatmıştı; onu çıkarıp astı. Smith'i hastaneden çıkarırken sokak için giyinmişti ve üzerinde küçük, pilili, dizlerinin etrafında dalgalanan bir etek vardı. Ceketini oturma odasında bırakmıştı. Eteğine baktı, pililerin kalıcılığı garantili olsa da ıslatmak aptalca olacaktı. Omuz silkti ve fermuarı açarak çıkardı; böylece sutyen ve külotuyla kaldı.</p>
	<p class="block6">Jill, Smith'e baktı. Ona, bir bebeğin ilgili ve masum gözleriyle bakıyordu. Asıl şaşkınlığı kendisini kızarır bulmasıyla yaşadı ki böyle bir şeyi hiç beklemiyordu. Kendisini hastalıklı alçakgönüllülükten uzak sayar, uygun yer ve zamanda çıplaklığa itiraz etmezdi. Aniden ilk çıplak yüzme partisine on beş yaşında gittiğini hatırladı. Ama bu yetişkin adamdan gelen çocuksu bakış onu rahatsız etmişti; mantıklı ve aleni olanı yapmaktansa soğuk ve ıslak iç çamaşırlarına katlanmayı seçti.</p>
	<p class="block6">Telaşını içtenlikle sakladı. "Haydi işimize bakalım ve keselemeye başlayalım." Küvetin yanma diz çöktü, Smith'i sabunladı ve köpürtmeye koyuldu.</p>
	<p class="block6">O anda Smith uzandı ve sağ süt bezine dokundu. Jill hızla çekildi, neredeyse püskürteci düşürüyordu. "Hey! Öyle şeyler yok!"</p>
	<p class="block6">Smith, sanki Jill onu tokatlamış gibi duruyordu. "Yok mu?" diye hüzünle sordu.</p>
	<p class="block6">"Yok!" diye sertçe onayladı Jill. Sonra yüzüne baktı ve yumuşaklıkla ekledi: "Önemli değil. Sadece meşgulken böyle şeylerle dikkatimi dağıtma."</p>
	<p class="block6">Smith, bir daha da kasıtsız da olsa serbestçe hareketler yapmadı ve Jill onu ayağa kaldırıp üstündeki sabunu durulayarak banyoyu kısa kesti. Sonra da sıcak hava üfleyerek Smith'i kuruturken Jill de giyindi. Sıcak hava Smith'i irkiltmiş ve sarsılıp titremesine yol açmıştı. Jill ona korkmamasını ve küvetin yanındaki kola tutunup kurumayı beklemesini söyledi.</p>
	<p class="block6">Kadın, Smith'in küvetten çıkmasına yardım etti. "İşte, çok daha güzel kokuyorsun ve bahse girerim kendini daha iyi hissediyorsundur."</p>
	<p class="block6">"İyi hissediyorum."</p>
	<p class="block6">"Güzel. Haydi üzerine bir şeyler giydirelim." Smith'i onun için seçtiği elbiselerin durduğu Ben'in yatak odasına götürdü. Mars'tan Gelen Adam'a şortu bile giymesini gösteremeden gerçekleşenler, henüz giymeye dahi fırsat bulamadığı ayakkabılarının içinden bir yumrukla uçmuş gibi Jill'i şok etti.</p>
	<p class="block6">"İÇERİDEKİLER, KAPIYI AÇIN!"</p>
	<p class="block6">Jill şortu yere düşürdü. Bir ameliyatın tam ortasında, hastanın solunumunun aniden durup tansiyonun düşmesinde yaşadığı paniği yaşamış, ödü kopmuştu. Ama ameliyat masalarında öğrendiği disiplin burada imdadına yetişti. İçeride birileri olduğunu gerçekten biliyorlar mıydı? Evet, biliyor olmalıydılar, yoksa buraya hiç gelmezlerdi. O kahrolası robo- taksi onları ele vermiş olmalıydı.</p>
	<p class="block6">Peki cevap verecek miydi yoksa ölü numarası mı yapacaktı?</p>
	<p class="block6">Enterkomdan. gelen bağırtı tekrarlandı. "Burada kal!" diye Smith'in kulağına fısıldadı Jill ve oturma odasına geçti. "Kim o?" diye sesini normal tutmaya çalışarak seslendi.</p>
	<p class="block6">"Kanun namına açın!"</p>
	<p class="block6">"Hangi kanun adına açayım? Saçmalamayın. Polis çağırmadan kim olduğunuzu ve ne istediğinizi söyleyin."</p>
	<p class="block6">"Biz polisiz. Gillian Boardman mısınız?"</p>
	<p class="block6">"Ben mi? Tabii ki hayır. Ben Phyllis O'Toole'um ve Bay Caxton'un eve dönmesini bekliyorum. Gitseniz iyi olur çünkü şimdi polisi arayıp meskene tecavüz ihbarında bulunacağım."</p>
	<p class="block6">"Bayan Boardman, elimizde tutuklama emriniz var. Bir an önce kapıyı açın yoksa zor kullanacağız."</p>
	<p class="block6">"Ben sizin 'Bayan Boardman'nınız değilim ve polis çağırıyorum!"</p>
	<p class="block6">Ses cevap vermedi. Jill yutkunarak bekledi. Kısa süre sonra yüzüne vuran sıcaklığı hissetti. Kilidin çevresindeki küçük bir alan önce kızarıp sonra da beyazlaşıp parlamaya başladı, bir şeyler çatırdadı ve kapı yana doğru kayarak açıldı. Dışarıda iki adam vardı; birisi içeri girdi, Jill'e bakıp sırıttı. "Tamam, o fıstık bu. Johnson, etrafa bak ve bul onu."</p>
	<p class="block6">"Peki, Bay Berquist."</p>
	<p class="block6">Jill adamın önünü kesmeye çalıştı. Kendisinin iki katı olan, Johnson denen adam, elini Jill'in omzuna koydu ve yana doğru savuruverip yatak odasına doğru devam etti. Jill sesi tizleşerek bağırdı. "Arama izniniz nerede? Kimliğinizi gösterin, bu bir rezalet!"</p>
	<p class="block6">Berquist yatıştırıcı bir sesle karşılık verdi. "Zorluk çıkarma, tatlım. İstediğimiz sen değilsin, sadece onu istiyoruz. Kendine hâkim olursan her şey kolayca olup bitecek."</p>
	<p class="block6">Jill adamın bacağına bir tekme savurdu, o da çeviklikle savuşturdu ve iyi de etti çünkü Jill hâlâ yalınayaktı. "Çok ayıp, çok ayıp," diye azarladı ve içeri seslendi. "Johnson! Onu buldun mu?"</p>
	<p class="block6">"Burada Bay Berquist ve anadan doğma. Bil bakalım ne yapacaklardı acaba?"</p>
	<p class="block6">"Boş ver? Buraya getir onu."</p>
	<p class="block6">Johnson, Smith önünde, kolunu arkasından bükmüş, itiştirerek içeri girdi. "Gelmek istemedi."</p>
	<p class="block6">"Gelir, gelir!"</p>
	<p class="block6">Jill, Berquist'ten sıyrılarak Johnson'un üzerine atladı. Adam boştaki eliyle onu tokatlayarak kenara attı. "Yok öyle şey, sürtük!"</p>
	<p class="block6">Johnson onu tokatlamamalıydı. Aslında çok da sert vurmamıştı, ailesine gitmeden önce karısına attığı tokatlar kadar bile sert değildi, konuşmaya hevesli olmayan tutuklulara sıklıkla vurduğu darbeler yanında ise bu bir hiçti. O âna kadar hiçbir ifade değişikliği göstermemiş olan Smith, bir şey söylemedi; sadece tasmayla gezdirilmek istemeyen bir köpek yavrusunun uysal ve beyhude direnişiyle adamın onu odaya zorla sürüklemesine izin vermişti. Ama olanlardan hiçbir şey anlamıyor ve hiçbir şey de yapmamaya çalışıyordu.</p>
	<p class="block6">Ötekinin su kardeşine vurduğunu gördüğünde eğilip sıyrıldı, kurtuldu ve Johnson'a doğru garip bir şekilde uzandı.</p>
	<p class="block6">Johnson artık orada değildi.</p>
	<p class="block6">Johnson hiçbir yerdeydi. Oda onu kapsamıyordu. Sadece, kocaman ayaklarının bastığı yerde dikilmeye başlayan çimenler, onun daha önce orada durmuş olduğunu gösteriyorlardı. Jill, adamın işgal etmiş olduğu boşluğa baktı ve bayılmak üzere olduğunu hissetti.</p>
	<p class="block6">Berquist ağzını kapadı, tekrar açtı. "Ona ne yaptın?" diye boğuk bir sesle sordu. Smith'e değil de Jill'e bakıyordu.</p>
	<p class="block6">"Ben mi? Hiçbir şey yapmadım."</p>
	<p class="block6">"Palavra atma. Ne numara yaptın? Gizli kapak falan mı var?"</p>
	<p class="block6">"Nereye gitti?"</p>
	<p class="block6">Berquist dudaklarını yaladı. "Bilmiyorum," Paltosunun altından bir silah çekti. "Ama bana numara yapmaya kalkma. Burada dur, onu yanımda götürüyorum."</p>
	<p class="block6">Smith tekrar pasif bekleme durumuna geçmişti. Neler olduğunu anlamadan, yapması gerekenin asgarisini yerine getirmişti. Ama Mars'a gelen adamların ellerinde daha önce silah görmüştü ve üzerine silah doğrultulan Jill'in yüzündeki ifade hiç hoşuna gitmemişti. Durumun, varlığın gelişimindeki kritik noktalardan birisi olduğunu ve gelişimin devam edebilmesi için gereken doğru adımların atılmasını sağlayacak eylemin düşünceden doğması zorunluluğunu grokladı. Harekete geçti.</p>
	<p class="block6">Eskiler onu iyi eğitmişlerdi. Berquist'e doğru adım attı; silah hızla ona doğru döndü. Smith, yine de uzandı ve Berquist artık orada değildi. Smith kardeşine bakmak için döndü.</p>
	<p class="block6">Jill elini ağzına kapattı ve çığlık attı.</p>
	<p class="block6">Smith'in yüzünde bomboş bir ifade vardı. Bir anda, o kritik noktada yanlış seçim yapmış olduğunu fark edip çöktü. Yalvaran gözlerle Jill'e baktı ve sarsılmaya başladı. Gözleri yuvalarında yukarı döndü, çimenlere doğru yavaşça yıkıldı ve kendisini sımsıkı fetus pozisyonuna kapatıp hareketsiz kaldı.</p>
	<p class="block6">Jill'in kendi isterisi bir düğmeye basılmış gibi aniden kesildi. Bu değişiklik aslında öğrenilmiş bir refleksti: Önünde ona ihtiyaç duyan bir hasta vardı; kendi duygularına, hatta yok olan iki adam için endişe ya da merak duymaya ayıracağı zamanı bile yoktu. Diz çöküp Smith'i inceledi.</p>
	<p class="block6">Ne solunum, ne de nabız hissetmiyordu; kulağını adamın göğsüne dayadı. Önce kalbin tamamen durduğunu sandı ama uzun bir süre sonra, dört ya da beş saniye aralıklarla gelen, tembel bir lab-dab sesi duydu.</p>
	<p class="block6">Durum şizoid içe kapanmayı andırıyordu ama bu kadar derin bir transı tıp okulundaki hipno-anestezi dersleri sırasında bile görmemişti. Böyle ölüm benzeri hallere girebilen Hint fakirlerini duymuş ama bu konudaki raporlara asla inanmamıştı.</p>
	<p class="block6">Normalde böyle bir durumdaki bir hastayı uyandırmaya çalışmaz ve bir an önce bir doktor çağırırdı. Ama şartlar hiç de olağan değildi. Kararını değiştirmek şöyle dursun, şu son birkaç dakikadaki olaylar, Smith'in yetkililerin eline düşmesine izin vermeme konusundaki inancını daha da pekiştirmişti. Ama Smith'i uyandırmak için on dakika boyunca bildiği her şeyi denemiş, eldeki imkânlarla hastaya zarar vermeden, belki de zarar verse dahi, kaldıramayacağına ikna olmuştu. Dirsekteki çok duyarlı ve açıkta duran sinir bile tepki vermiyordu.</p>
	<p class="block6">Ben'in odasında, çanta olamayacak kadar büyük, sandık olamayacak kadar küçük bayağı hırpalanmış bir uçuş valizi buldu. Açtı, içinde bir ses-yazıcısı, banyo takımı, tam tamına bir kişilik erkek giysileri, meşgul bir gazetecinin şehir dışına aniden çıkması gerekirse ihtiyaç duyabileceği başka her şey vardı. Hatta nereden isterse telefon hatlarına girebileceği lisanslı bir ses arabirimi bile vardı. Jill, yalnız bu valizin kendisinin bile Ben'in yokluğunun Kilgallen'in düşündüğü türde bir şey olmadığının kanıtı olabileceğini düşündü fakat bunun üstüne kafa yorarak zaman kaybetmedi; hemen valizi boşaltıp salona sürükledi.</p>
	<p class="block6">Smith, Jill'den ağırdı ama kendinin iki katı hastalarla uğraşarak yaptığı kaslar ona Marslıyı valize koyacak gücü verdi. Valizi kapayabilmek için adamı bir şekilde katlamak zorunda kaldı. Smith'in kasları direndi ama düzenli uygulanan nazik basınçla hamur gibi yoğrulabiliyordu. Valizi kapamadan köşelere Ben'in giysilerinden yastık yaptı, birkaç hava deliği açmaya çalıştı ama valiz lamine cam idi, uzaktaki bir ev sahibinin kalbi kadar katıydı. Metabolizması ve solunumu bu kadar azken Smith'in çabucak boğulmayacağım düşündü.</p>
	<p class="block6">Valizi, iki eliyle zorlayarak ancak kaldırabiliyordu ve bir yere taşıması mümkün değildi. Neyse ki valizin küçük kırmızı tekerlekleri vardı. Küçücük antrenin pürüzsüz parke zeminine çıkana kadar Ben'in çimenden halısında iki çirkin iz bıraktılar.</p>
	<p class="block6">Jill, bir taksiye binmek cesaret edebileceği son şey olduğundan terasa çıkmadı, onun yerine zemin kattaki servis kapısına gitti. Orada, gelen mutfak malzemelerini kontrol eden genç bir adamdan başka kimsecikler yoktu. Adam, yavaşça kenara çekildi ve Jill'in valizi kaldırıma indirmesine izin verdi. "N'aber, abla? Çantaya ne tıktık?"</p>
	<p class="block6">"Bir ceset," dedi Jill.</p>
	<p class="block6">Genç omuz silkti. "Salak bir soru sorarsan, salak bir cevap alırsın. Olacağı buydu." </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	</body></html>
