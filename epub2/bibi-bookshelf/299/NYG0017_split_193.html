<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>NYG0017.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_194">Gerçekleşen Rüya</h1>
				<p class="normalnesililk">1966 yılında, İstanbul Yüksek İslâm Enstitüsü, Fındıklı’dan Bağlarbaşı’na taşınmıştı. O yıllarda Bağlarbaşı’nda Nur talebelerine ait bir hizmet merkezi yoktu. Birkaç idealist talebe, kısıtlı imkânlarıyla harekete geçtiler.</p>
				<p class="normalnesil">Arkadaşlarıyla toplanıp kitap okuyacakları, sohbet edecekleri bir daire tutacaklardı. Ancak kiralık ev azdı. Bir kısmı bütçelerine uymuyordu, bir kısmı da talebeye verilmiyordu.</p>
				<p class="normalnesil">Uzun aramalardan sonra, eski bir İstanbul evinin önünde durdular. Evin alt katında perde görünmüyordu. Biraz keyifsizce yöneldiler oraya doğru. Çünkü bu eski ev, onların işine yarayacak gibi görünmüyordu.</p>
				<p class="normalnesil">Biraz daha yaklaşıp dikkat edince, eski ve mütevazi evin alt katındaki küçücük tatlıcı dükkânını da fark ettiler.</p>
				<p class="normalnesil">Dükkânda da, sattığı tatlılardan daha tatlı görünen, nur yüzlü, yaşlı bir tatlıcı...</p>
				<p class="normalnesil">“Buyurun evlâdım!” deyince, selâmladılar tatlıcıyı... Hemen de dertlerini arz ettiler:</p>
				<p class="normalnesil">“Biz Yüksek İslâm Enstitüsü talebesiyiz, kiralık bir yer arıyoruz. Acaba bu civarda bildiğiniz kiralık bir yer var mıdır?”</p>
				<p class="normalnesil">Tatlıcı Şükrü Amca, tatlı tatlı soruyor:</p>
				<p class="normalnesil">“Nasıl bir yer arıyorsunuz? Kaç kişi kalacaksınız? Okulda yatılı kısmınız yok mu?”</p>
				<p class="normalnesil">Sohbet ilerledikçe samimiyet artıyor. Şükrü Amca nefis tatlılarından ikram ettikçe muhabbet gelişiyor ve âdeta aralarında baba oğul samimiyeti doğuyor.</p>
				<p class="normalnesil">Bu arada gençlerin, Bediüzzaman’ı çok sevdiklerini ve onun eserlerini okuyup istifade ettiklerini öğreniyor.</p>
				<p class="normalnesil">O an büyük bir heyecan içinde, “O hâlde,” diyor, “buradan başka bir yere gidemezsiniz! Tutacağınız ev burasıdır...”</p>
				<p class="normalnesil">Gençler şaşırıyor.</p>
				<p class="normalnesil">Ve “Niçin ama?” demeye kalmadan, Şükrü Amca onlara, dükkânının yan tarafındaki küçük daireyi gösteriyor.</p>
				<p class="normalnesil">“Burayı size veriyorum. Ders, sohbet, muhabbet burada olacak.”</p>
				<p class="normalnesil">“Biraz düşünelim, burası pek müsait değil.” gibi itirazlarını hiç itibara almıyor.</p>
				<p class="normalnesil">“Hayır,” diyor, “hayır... Burayı tutacaksınız. Ben sizi yıllardır bekliyordum, bunca zaman sonra bulmuşum, bırakmam!”</p>
				<p class="normalnesil">“Hayırdır inşaallah, kimi, nasıl, niçin bekliyordunuz?” diye soran gençlere şu ilginç hatırayı anlatıyor:</p>
				<p class="normalnesil">“Bir akrabamın tavsiyesiyle Bediüzzaman’ın birkaç eserini okumuş ve çok istifade etmiştim. Kafam ve gönlüm ferahlamış, içimde biriken sorularım cevabını bulmuştum. O günlerde gönlüme Bediüzzaman’ın muhabbeti düşmüştü.</p>
				<p class="normalnesil">“1950 yılının ortalarıydı. Bir gece o mübarek zâtı rüyamda gördüm. Âdeta benim muhabbetime ve hasretime bir cevap ve teselli vermek istiyordu. Onu, bu evin üst katında misafir ettim, ama daha sohbetine doyamadan rüya bitti. O günden sonra onu evimde gerçekten misafir etmek nasip olsun diye hep dua ettim.</p>
				<p class="normalnesil">“Bir buçuk yıl sonra, bana Bediüzzaman’ın eserlerini veren akrabam, Bediüzzaman’ın İstanbul’da olduğunu ve onu bize getireceğini söylediği zaman kulaklarıma inanamadım. Rüyam gerçek oldu: Üstad buraya geldi! Ben de onu, hemen alt kata, işte buraya, size vermek istediğim yere buyur ettim.</p>
				<p class="normalnesil">“Fakat o, ‘Beni, rüyanda gördüğün yere çıkar. Buraya talebelerim gelecek.’ dedi. Şaşırdım. Çünkü ben onu rüyamda, evin üst katında ağırlamıştım. Hemen üst kata çıkardım. Bizde üç gün misafir kaldı. Üçüncü günün sonunda, onu Haydarpaşa garından Isparta’ya uğurlamıştık. O günden bugüne kadar tam 14 yıldan beri, Üstadın buraya gelecek talebelerini bekliyordum. İşte nihayet siz geldiniz...”</p>
				<p class="normalnesil">Gariban Yüksek İslâm talebeleri, gökte aradıklarını yerde, hem de yanı başlarında bulmuşlardı. Ömer Örtlek, İbrahim Ünal ve diğer ağabeylerimle birlikte ben de oranın müdavimlerinden olduğum için, çok mutluyum!</p>
				<p class="normalnesil">O küçücük yer, özellikle de filozof Rüştü Ağabeyin himmetiyle, ilim irfan ve feyiz dolu bir akademi olmuştu.</p>
				</body>
</html>