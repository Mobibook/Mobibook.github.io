<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>NYG0017.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_121">Bediüzzaman ve Abdülhamit Han</h1>
				<p class="normalnesililk">Bediüzzaman her dönemde olduğu gibi Sultan Abdülhamit Han döneminde de vatan, millet ve din için çırpınmakta idi. Bu sebeple, genç yaşında İstanbul’a geldi ve padişahla görüşmek istedi. Maksadı, Doğu’ya din ve fen ilimlerini birlikte veren bir üniversite açtırmaktı.</p>
				<p class="normalnesil">Ancak çeşitli sebeplerle bu çok hayırlı iş gerçekleşmedi. Bediüzzaman, artık iyice su almaya başlayan Osmanlı gemisini kurtarmak için de değerli fikirler beyan etti. O zamanki hükûmeti uyardı. Sultan Abdülhamit Han’a yazılı olarak düşünce ve tekliflerini ulaştırmaya uğraştı.</p>
				<p class="normalnesil">Bütün bu faaliyetleri sırasında hep fikir planında kaldı, “daha iyi olmak” hususunda düşünce ve tekliflerini açıkladı. Padişahın şahsiyetini ve makamını sarsıcı ifadelerde bulunmadı. Tam tersine, halifeliğinin gücünü ve tesirini artırması gerektiğini düşündü. Bu bakımdan da Abdülhamit Han’a muhalefet eden diğer âlimlerden ayrıldı.</p>
				<p class="normalnesil">Abdülhamit Han’a oldukça insaflı tenkitler yöneltmesine rağmen Bediüzzaman, yine de onun hakkında hakperest davrandı.</p>
				<p class="normalnesil">Cumhuriyet döneminde maruz kaldığı baskı ve zulmün yanında Abdülhamit döneminin tenkidi hak etmediğini ve çok masum kaldığını talebelerinden Mustafa Sungur’un da bulunduğu bir mecliste ifade etti.</p>
				<p class="normalnesil">Mustafa Sungur Ağabeyin anlattığına göre, Bediüzzaman şöyle der:</p>
				<p class="normalnesil">“Sultan Abdülhamit, velidir. Ben onu hususî dualarımın içine almışım. Her sabah, ‘Ya Rabbi, sen Sultan Abdülhamit Han ve Sultan Vahidüddin ve Hanedan-ı Osmaniye’den razı ol!’ diye dualarımda yâd ederim.”</p>
				<p class="normalnesil">1952 yılında bir öğretmen, Bediüzzaman’ın ilk yazdığı eserleri okuyunca, onun Abdülhamit Han’a itiraz ve hücum ettiğini sanmış. Bunu haber alan Bediüzzaman, talebelerine bir yazı dikte ettirmiş, sonra da o yazıyı teksir ettirip dağıtmıştı.</p>
				<p class="normalnesil">Bediüzzaman, o zaman yazdırıp yayınlattığı bu mektupta, Sultan Abdülhamit Han konusuna şu açıklığı getiriyor:</p>
				<p class="normalnesil">“Bir muallim kardeşimiz, Sultan Abdülhamit hakkında Üstadımızın hürriyet [II. Meşrutiyet] başında söylediği nutuklarda Sultan Hamit’e hücum var zannetmiş ve o kıymettar padişahın kıymetini takdir etmemiş gibi bir şüphe gelmiş...</p>
				<p class="normalnesil">“Biz, Üstadımızdan aldığımız hakikat-ı hâl ile cevap veriyoruz.</p>
				<p class="normalnesil">“Evvelâ: Üstadımızın hayatındaki birinci bir düsturu: Kur’an-ı Hakîm’in bir esas kanunudur ki, ‘bir adamın cinayetiyle başkası mes’ul olamaz!’ Bu Kur’an kaidesine göre, o padişahın zamanındaki hükûmetin hataları ona verilmez diye, daima hayatında ona hüsn-ü zan etmiş. Onun bazı zaman mecburiyetle ettiği kusurları, onun muarızlarına karşı tevile çalışmış.</p>
				<p class="normalnesil">“İkinci olarak: Üstadımız, hürriyetin [meşrutiyet dönemi] başında, bütün kuvvetiyle, şeriat dairesindeki şer’î hürriyeti sena etmiş [övmüş], nutuklarıyla halkı o hürriyete davet etmiş. Ve şer’î hürriyete muhalif olanlara demiş ki:</p>
				<p class="normalnesil">“‘Eğer şeriat dairesinde olmazsa, istibdat namı verdiğiniz, bir şahsın mecburî, cüz’î ve hafif istibdadı, pek şiddetli bir küllî istibdat olup inkısam edecek [bölünüp çoğalacak]. Herkes bir nevi müstebit olur, mutlak [kesin, tam] istibdat çıkar, binlerce istibdat hükmüne dönecek... Yani hürriyet ölecek, bir mutlak istibdat çıkacak… Hatta bu meselede, Üstadımız idam için kurulan divan-ı harbi örfide [olağanüstü askerî mahkemede] demiş ki:</p>
				<p class="normalnesil">“‘Eğer meşrutiyet, İttihatçıların [Abdülhamit karşıtı particilerin] istibdadından ibaretse ve şeriata muhalif bir hareketse, bütün dünya şahit olsun ki ben mürteciyim [irticacıyım].</p>
				<p class="normalnesil">“Üçüncü olarak: Üstadımız bu zamanda, bir hiss-i kable’l vuku nev’inden [oluşundan önce hissetmek kabilinden] şimdiki İslâm âleminin ecnebi istibdadından kurtulması ve bir cemahir-i müttefika-i İslâmiye [birleşmiş İslâm toplumu] tarzında tezahüre başlamasını tasavvur etmiş, hissetmiş ve bütün kuvvetiyle bağırmış. Şer’î hürriyeti takdir etmiş. O zamanki hitabelerinde demiş ki: ‘Hürriyet, İslâmî terbiyeyle olmazsa ölecek, yerine mutlak istibdat çıkacak.’</p>
				<p class="normalnesil">“Dördüncü olarak: Üstadımızdan hem işitmişiz, hem hâlinden anlamışız ki: Ecnebilerin şiddetli desise ve kuvvetlerine karşı gösterdiği sebat ve metanet, hususan İslâm âleminin büyük kısmının halifesi olmak; hem bîçare Şark vilâyetlerinin bedevî aşiretlerini, Hamidiye alaylarıyla en yüksek bir askerî ve medenî dereceye onları sevk etmesi... Ve Hamidiye Camiinde, her cuma günü bulunması ve İslâmî şeairi elden geldiği kadar müraat etmesi [uyması]... Ve daima Yıldız dairesinde manevî üstad kabul ettiği bir şeyhi var olduğu gibi, çok hasenatı [güzellikleri] için, Üstadımız bütün hayatında, onun bir nevi veli hükmüne geçtiğine kanaat etmiştir.</p>
				<p class="normalnesil">“Beşinci olarak: İnsan hatasız olmaz. Eğer onun hakkında o zaman nutuklarında, bir mecburiyet altında şiddetli hataları olsa da, elbette o hatanın hiçbir ehemmiyeti kalmaz. Hem Aşere-i Mübeşşere [cennetle müjdelenen sahabeler] içinde, Hz. Ali ile Hz. Talha ve Zübeyr’in birbiri hakkındaki hataları, onların İslâmî hakikatlere dair uhuvvetlerine [kardeşliklerine] zarar vermediği gibi, 50 sene evvel Üstadımızın merhum padişah hakkında bir sözü medar-ı itiraz [itiraz sebebi] olamaz. (Üstadımızın hizmetinde bulunan Nur Talebeleri)”</p>
				</body>
</html>