<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>NYG0017.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_124">Asrın Garibi, Garipler Hastahanesinde</h1>
				<p class="normalnesililk">Ahmet Aytimur Ağabey:</p>
				<p class="normalnesil">“Üstad, İstanbul’da idi. Samsun’da cereyan eden bir mahkemesi vardı. Oraya gelmesi ve ifade vermesi resmen isteniyordu.</p>
				<p class="normalnesil">“Üstad da mahkemeye katılmak istiyordu. Bu sebeple, Samsun’a nasıl gidebileceğini araştırmamı istedi. Ben de Samsun’a otobüsle gitmenin yollarını araştırdım. Fakat o zamanki şartlarda karadan Samsun’a gitmek çok zor ve zahmetli bir işti. Hele de Üstadın yaşında ve üstelik hasta bir insanın bu uzun yolculuğa katlanması çok eziyetli olacaktı. Ancak Samsun mahkemesi, ifadesinin İstanbul adliyesinde alınmasını da kabul etmiyordu. Samsun savcısı, ‘Madem İstanbul’a gelmiştir, Samsun’a da gelebilir.’ diye inat ediyordu.</p>
				<p class="normalnesil">“Bu durumu Üstada söyledim.</p>
				<p class="normalnesil">“‘Bir de deniz yoluna bak. Ben eskiden vapurla gitmiştim.’ dedi.</p>
				<p class="normalnesil">“O günlerde denizden gitme imkânı da yoktu. Mevcut imkânlar da sağlıklı görünmüyordu. Fakat Üstad ne pahasına olursa olsun bu resmî davete icabet etmek ve Samsun’a gitmek istiyordu.</p>
				<p class="normalnesil">“Arkadaşlarla da istişare neticesinde, ‘Üstada bir rapor alarak, bu zahmetli yolculuktan onu kurtaralım.’ dedik. Kendisi de bu kararımızı kabul edince hemen harekete geçtik.</p>
				<p class="normalnesil">“Nazif Çelebi’nin tanıdığı olan bir doktor, Üstada rapor verebileceğini söylemiş.</p>
				<p class="normalnesil">“Bu doktor, Üstadın odasına geldi. Ancak Üstad, doktora pek itibar etmedi.</p>
				<p class="normalnesil">“‘Otur.’ bile demedi.</p>
				<p class="normalnesil">“Doktor ayakta kaldı. Onu getiren Nazif Ağabey, durumdan sıkıldı ve beni çağırarak, doktoru oturtmamı söyledi.</p>
				<p class="normalnesil">“Üstad varken ben ne yapabilirdim? Tabiî bunu yapamayacağımı söyledim.</p>
				<p class="normalnesil">“Doktor ayakta idi, ama konuşmaktan da geri kalmıyordu. Menfî düşünceli bir adamdı. Sözü döndürüp dolaştırıp, Sultan İkinci Abdülhamit Han’a getiriyordu.</p>
				<p class="normalnesil">“Merhum hakan hakkında ileri geri konuşmaya ve ithamlarda bulunmaya başladı. Üstad fevkalâde rahatsız oldu ve doktorla hiç muhatap olmadı.</p>
				<p class="normalnesil">“Doktoru getiren Nazif Çelebi Ağabey ise, doktor rapor vermekten vazgeçmesin diye, söze girip şöyle dedi:</p>
				<p class="normalnesil">“‘Üstadımız da sizi teyit ediyor.’</p>
				<p class="normalnesil">“Üstad, hemen itiraz etti ve dedi ki:</p>
				<p class="normalnesil">“‘Hayır, ben Sultan Abdülhamit Han’a veli nazarıyla bakıyorum. Rüşvet-i kelâma da lüzum yok. Hem bu adamın raporunu da istemiyorum.’</p>
				<p class="normalnesil">“Tabiî bu hâl, doktorun gitmesine sebep oldu.”</p>
				<p class="normalnesil">“Bu defa da tanıdığımız emekli subay Refik Beyin kardeşi müteahhit Celâl Bey tavsiye edildi. Çünkü bu zâtın profesörlere bile sözü geçen, etkili insan olduğu söylendi. Ancak Celâl Bey, CHP’li idi.</p>
				<p class="normalnesil">“Bu durumu Üstadımıza söyledik.</p>
				<p class="normalnesil">“‘Olsun.’ dedi.</p>
				<p class="normalnesil">“Daha sonra da durum Celâl Beye iletildi.</p>
				<p class="normalnesil">“‘Baş üstüne, hallederim.’ dedi.</p>
				<p class="normalnesil">“Celâl Beyin bulduğu doktordan gelen habere göre, Vakıf Gureba Hastahanesinde çarşamba günü, heyet günü idi. Üstadı çarşamba günü oraya götürürsek, onun yardımıyla hasta olduğuna dair raporu alabilecektik.</p>
				<p class="normalnesil">“Tabiî o zaman, hususî arabası olan çok az insan var. Üstada muhabbet eden bir arkadaşın arabası olduğunu duyduk ve onunla heyet günü hastahaneye gittik.</p>
				<p class="normalnesil">“Üstadı hastahanenin kapısında indirip koluna girdim ve heyet odasına doğru yürüdük.</p>
				<p class="normalnesil">“O sırada peydah olan bir sivil memur da, bizimle birlikte geliyordu. Ben de onu fark ettiğim için, bizi takibine mâni olmak istiyordum. Üstad:</p>
				<p class="normalnesil">“‘Bırak gelsin.’ dedi.</p>
				<p class="normalnesil">“Bunun üzerine memur:</p>
				<p class="normalnesil">“Üstadım, beni helâl et.’ dedi. Üstad da tereddütsüz:</p>
				<p class="normalnesil">“‘Helâl ettim.’ dedi.</p>
				<p class="normalnesil">“Önce tansiyonunu ölçtürdüm.</p>
				<p class="normalnesil">“Epeyce dolaştıktan sonra aradığımız odanın kapısını bulduk. Sıramızın gelmesini beklemeye başladık. Ancak Üstad hem yaşlı hem hasta, dolayısıyla ayak üstü durmaktan yoruldu.</p>
				<p class="normalnesil">“Ben bu durumdan sıkıldım. Ne yapsam, diye etrafa bakıyorum. Bulunduğumuz hastahane koridoru kalabalık...</p>
				<p class="normalnesil">“İnsanlar gelip geçiyor. Üstad onlara bakıyor, acıyor, kendi derdini unutmuşçasına onlara bakıyor, okuyor, dua ediyor.</p>
				<p class="normalnesil">“O sırada gözüme, tekerlekli bir sandalye ilişti. Onunla bir hastayı götürüyorlardı.</p>
				<p class="normalnesil">“Hemen peşlerine düştüm. Durum düşündüğüm gibi oldu. Bir süre sonra hastayı tekerlekli sandalyeden kaldırıp bir odaya soktular.</p>
				<p class="normalnesil">“Ben hemen o tekerlekli sandalyeyi alıp Üstada getirdim ve onu oturttum. Üstad biraz rahatladı ve çok dua etti.</p>
				<p class="normalnesil">“Bir zaman sonra sıramız geldi.</p>
				<p class="normalnesil">“Üstadı heyet odasına aldılar. Koluna girerek salona götürdüm. Bize yardım edecek olan doktor, tam ortada, başhekimin yanında oturuyordu. Eğilip ona bir şeyler söyledi.</p>
				<p class="normalnesil">“Başhekim, Üstadın başındaki sarığa bakarak:</p>
				<p class="normalnesil">“‘Nedir o!’ dedi.</p>
				<p class="normalnesil">“Ben cevap vereyim derken, Üstad onların duyamayacağı biçimde benim kulağıma:</p>
				<p class="normalnesil">“‘Bu, diğerlerine rüşvet veriyor.’ dedi.</p>
				<p class="normalnesil">“Üstadın açıklaması üzerine, ben de doktora cevap vermedim. Sonra da:</p>
				<p class="normalnesil">“‘Nesi var?’ diye sordu. Ben de:</p>
				<p class="normalnesil">“‘Hasta.’ dedim.</p>
				<p class="normalnesil">“Üstad, o günlerde zehirlendiği için gerçekten hasta idi.</p>
				<p class="normalnesil">“‘Ben baktım, hasta... Siz de bakın.’ dedi diğer doktorlara...</p>
				<p class="normalnesil">“Sonra da bevliye uzmanına götürmemi söylediler.</p>
				<p class="normalnesil">“Üstadı dışarı çıkardım, götürüyorum. Bir de baktım ki, ortadaki doktor koşarak geldi:</p>
				<p class="normalnesil">“‘Üstadım, bana dua et, artık yaşlanıyorum. Rapor vereceğim, merak etmeyin.’ dedi.</p>
				<p class="normalnesil">“Gerçekten de, o gün Üstada verilen heyet raporunda, ‘Karada, havada, denizde asla seyahat edemez!’ yazıyordu.</p>
				<p class="normalnesil">“Hastahaneden çıktık ve arabasıyla bizi getiren arkadaşı bulduk. Draman’da kaldığımız eve döneceğiz. Fakat şoför arkadaşımızın bir ricası vardı.</p>
				<p class="normalnesil">“‘Edirnekapı Mezarlığında annem medfundur. Oraya kadar gitsek de Üstad anneme bir dua etse...’ dedi.</p>
				<p class="normalnesil">“Üstad, arkadaşımızın bu ricasını kırmadı. Mezarlığa gittik. Orada, arkadaşımızın annesi için dua etti.</p>
				<p class="normalnesil">“Bu rapora rağmen bir gün, Draman’da Üstadın kaldığı eve, İstanbul emniyetinden, adının ‘Abdurrahman’ olduğunu söyleyen bir polis geldi.</p>
				<p class="normalnesil">“Orada bulunan Ziya Arun, polisi içeriye almadı. Ancak polis, Üstadla görüşmek hususunda çok ısrarlıydı.</p>
				<p class="normalnesil">“Durum Bediüzzaman’a haber verildi. Onun, ‘Gelsin.’ demesi üzerine polisi içeriye aldık.</p>
				<p class="normalnesil">“Polis Abdurrahman, Üstada çok hürmetkâr davrandı. Elini öptü. Eserlerini okuduğunu söyledi.</p>
				<p class="normalnesil">“Sırf Üstadla görüşebilmek için, Üstada gelme görevini gönüllü olarak kabul ettiğini açıkladı.</p>
				<p class="normalnesil">“Emniyet, MİT’in ısrarı üzerine Bediüzzaman’ı almak ve mutlaka Samsun’a götürmek istiyordu.</p>
				<p class="normalnesil">“Üstad, polis Abdurrahaman’a raporunu gösterdi ve ‘Karada, havada, denizde asla seyahat edemez!’ yazısını okuttu…”</p>
				</body>
</html>