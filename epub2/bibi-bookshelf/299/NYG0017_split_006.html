<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>NYG0017.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_7">Bütün Hayatı İmana Hizmetti</h1>
				<p class="normalnesililk">Bediüzzaman, bütün ömrünü, insanın mana motorunu çalıştırmaya hasretmiştir. Toplumu durağanlıktan kurtaran, yaşama sevinciyle hareketlendiren ve daima hayra yönelten güç kaynağı olarak, sadece imana sarılmıştır.</p>
				<p class="normalnesil">İman sağlam, sağlıklı ve istikametli oldu mu, ona bağlı olan ibadet ve ahlâk çarkları da çalışmaya başlar.</p>
				<p class="normalnesil">Bediüzzaman’ın bütün hayatı, “imana hizmet” olarak özetlenecek çalışmalardan ibarettir. İman, bütün nimetlerin kaynağıdır.</p>
				<p class="normalnesil">Nimetlerin “nimet” olarak bilinişi, tatlarını ve lezzetlerini kat kat artırır. Çünkü iman, nimetleri şeffaflaştırır; bakıldığında sahibini gösterir.</p>
				<p class="normalnesil">Nimete bakıp, onda nimetin sahibini, malikini ve yaratıcısını görmek, çok mühim bir ayrıcalık ve üstünlüktür. Zira nimette nimetin sahibini görmek, hem nimetin lezzetini çoğaltır, hem de insanın dünyasını ve hayata bakışını genişletip zenginleştirir.</p>
				<p class="normalnesil">İman, bir insanı, bin insan kadar donatır. Bu bakımdan Bediüzzaman şöyle der:</p>
				<p class="normalnesil">“İman, insanı insan eder, belki insanı sultan eder. Hakikî imanı elde eden adam, kâinata meydan okuyabilir.”</p>
				<p class="normalnesil">“İmansızlık” felâketini “bütün musibetlerin anası” olarak gören Bediüzzaman, başka hiçbir işi, iman meselesi kadar ciddiye almamış; kendisini “Allah’ı kullarına tanıtmak ve sevdirmek”te fâni etmiştir.</p>
				<p class="normalnesil">Bütün ilmini, duygusunu, düşüncesini “iman” istikametinde seferber etmiştir. Dış dünyanın en cazip, en gürültülü, en korkulu gündemleri bile, onu iman hizmetinden asla alıkoyamamıştır.</p>
				<p class="normalnesil">Hizmetindeki samimiyetinin en büyük ispatı budur. Hayatının bütün safhalarında bütün meşgalesi “Hakka kulluk” olmuştur. Kulluk bilincini, Kur’an ve sünnet çerçevesinde yaşamak ve yaşatmak, hem hayatının, hem de eserlerinin hedefidir.</p>
				<p class="normalnesil">Bu sebeple, onu dünya boyutlu bir düşüncenin, maddî endişelerin, siyasî eylemlerin adamı gibi görmek çok yanlıştır.</p>
				<p class="normalnesil">O, daima âhiret boyutlu düşünmüştür. Bu sebeple, iman konusunda inkârcı filozoflara meydan okumasına rağmen onu bir “filozof” olarak göremeyiz.</p>
				<p class="normalnesil">Bir yanıyla mütefekkirdir. Kâinat kitabını satır satır okur ve muhteşem tevhit delillerine dikkatimizi çeker. Ama bu özelliğinden dolayı da, onu sadece düşünür olarak ilân edemeyiz.</p>
				<p class="normalnesil">Hayatı ve olayları, neşeleri ve üzüntüleri, insanın yaşama sevinci adına harika bir biçimde yorumlar ve böylece dünya hayatını âhiret mutluluğuna çevirmeye çalışır.</p>
				<p class="normalnesil">Kolaylaştırır, ümit verir; şefkatiyle kucaklar herkesi ve her kesimi... Ama onu “psikolog” veya “sosyolog” olarak da tarif edemeyiz.</p>
				<p class="normalnesil">Davası uğruna fedakârdır, cesurdur; maddî manevî cihadın kahramanıdır, ama onu sadece “cesur bir kumandan” olarak da tanımlayamayız.</p>
				<p class="normalnesil">Binlerce sayfalık muhteşem bir eser bıraktı insanlık âlemine... Onu sadece “başarılı bir yazar” olarak anlatabilir miyiz? Kaldı ki Bediüzzaman, eserine sahip çıkmayan ve yazdıklarını Kur’an’dan bilen bir âlimdir.</p>
				<p class="normalnesil">Bediüzzaman’ı, ne bu sınırlı tariflerin içine alabiliriz, ne de Batı kaynaklı akımlardan birinin kapsamına sokabiliriz.</p>
				<p class="normalnesil">O, Bediüzzaman’dır. Sınırlı tahsil hayatında edindiği bilgileri merdiven yaparak Kur’an hakikatlerine ulaşmış ve onları insanlıkla paylaşmıştır. Allah’ın kitabından aldıklarını, Allah’ın kullarına selsebil sunmuştur.</p>
				<p class="normalnesil">Bediüzzaman, doğrudan doğruya Kur’an-ı Kerimin talebesidir. O, mukaddes kitaptaki gerçeklerin ilân edicisi, duyurucusu ve dellâlıdır.</p>
				<p class="normalnesil">Nev-i şahsına münhasır bir şahsiyettir. Bu sebeple, özel ve orijinal bir insandır. İman hizmetini hayatının maksadı bilmiş, bunu da Kur’an’ın tarifine ve Efendimizin (a.s.m.) uygulamasına göre anlatmış bir insan, başka nasıl tarif edilebilir?</p>
				<p class="normalnesil">İslâmî bir tarif aramalıyız.</p>
				<p class="normalnesil">Bediüzzaman’ı en iyi ifade edecek tarif, “müceddit”tir.</p>
				<p class="normalnesil">Her asırda geleceği hadis-i şerifle müjdelenmiş olan mücedditler, dine, dinde olmayan bir yenilik katmazlar. Ancak din dışı karışıklıkları ayıklarlar; dini, özüne ve aslına uygun biçimde yeniden çağın anlayışına uygun biçimde bir kere daha açıklarlar. İmanı, aslına uygun olarak topluma mal etmeye ve yaşanılır kılmaya çalışırlar.</p>
				<p class="normalnesil">Bediüzzaman, sağlığında Batılı kılık kıyafetlere itibar etmemiştir. Elbisesi tamamen kendine mahsus ve yerli olmuştur. Kıyafetini bile, bütün baskılara rağmen tamamen yerli yapmış bu insanın fikir ve davranışlarına, Batı patentli bir manevî libas giydirmek mümkün müdür?</p>
				<p class="normalnesil">Zaten tamamen Kur’an kaynaklı ve orijinal olan Bediüzzaman modeli, hiçbir yaban tanıma sığmaz.</p>
				<p class="normalnesil">Kendisi Batı taklitçiliğini anlatırken, Osmanlı insanının onlara benzemeye çalışmasını, “jandarmaya tango kadın elbisesi giydirme”ye benzetir.</p>
				<p class="normalnesil">Onu anlamak için, Batılı deyim ve kelimelere ihtiyaç yoktur.</p>
				<p class="normalnesil">Hangi Batılı filozof, ilim adamı ya da kanaat önderi, Doğulu ya da İslâmî bir tarife göre değerlendiriliyor ki?</p>
				<p class="normalnesil">Maddeci Batının bakış açısı, dışa dönüktür. Nüfuz kabiliyeti yoktur. Görünüşü değerlendirir. Anlam derinliklerini idrak edemez.</p>
				<p class="normalnesil">Hele de kendi kültürünün dışındakileri anlaması imkânsızdır. Zira böyle bir derdi yoktur. Kültür olarak, sadece kendi inandığı ve yaşadığı vardır; onun dışındakiler ilkellik, gerilik ve basitliktir.</p>
				<p class="normalnesil">Başkasının varlığını kabul etmek, hele de eşit şartlarda değerlendirmeye almak hiç akıl etmediği ve gerek de görmediği bir davranış biçimidir. Zaten üstünlük kompleksini pek de saklamaz, hatta ara sıra ağzından kaçırır. Zayıf olduğu zamanlarda ise, içinde saklar.</p>
				<p class="normalnesil">Bu kompleksin altında “İslâm fobisi” vardır.</p>
				<p class="normalnesil">Hâlâ haçlı ruhunun anaforundan kendisini büsbütün kurtarabilmiş değildir.</p>
				<p class="normalnesil">Bu kafadaki bir dünyanın tanım ve tavsiflerini, bir Müslümana yakıştırmak akıllıca mıdır?</p>
				<p class="normalnesil">Bediüzzaman, kendisine ve hizmetine yakıştırılan hiçbir etiketi kabul etmemiştir. Talebelerine önce “Bediüzzamancı” dediler, daha sonra da “Nurcu”...</p>
				<p class="normalnesil">Kendisinin de beğendiği bu isim zamanla yayıldı ve yerleşti.</p>
				<p class="normalnesil">Ancak âlim ve veli talebesi Albay Hulûsi Beye demiştir ki:</p>
				<p class="normalnesil">“Şakirt [talebe] daha güzel... Risale-i Nur şakirdi... Kur’an talebesi...”</p>
				<p class="ortayazi">* * *</p>
				<p class="normalnesil">Bilhassa Batıcı aydın takımımızın, “büyüklerimizi etiketleme” merakı vardır. Mevlânâ’yı “mistik şair, düşünür,” Yunus Emre’yi “hümanist ozan” olarak görmeleri de bu alışkanlıkları sebebiyledir.</p>
				<p class="normalnesil">Batıda oluşan akımlar, o büyükleri açıklamakta ve tanıtmakta çok eksik, noksan, hatta yanlış ve tam ters sonuçlar vermektedir. Bediüzzaman’ı da “pasif muhalif, sivil itaatsizlik temsilcisi, cemiyet kurucusu, iktidar heveslisi, lâiklik karşıtı” gibi göstermek, böylesine eksiklikleri, yanlışlıkları ve terslikleri ifade ediyor.</p>
				<p class="normalnesil">Peki nedir öyleyse?</p>
				<p class="normalnesil">Kendisini açıkladığı gibidir. Açıklamasının doğruluğunu gösteren ise, bütün hayatı ve eserleridir.</p>
				<p class="ortayazi">* * *</p>
				<p class="normalnesil">Fıtrat, bütünüyle “Allah” demektedir. İlim de bütünüyle, Yüce Yaratıcıyı gözlere ve gönüllere göstermekte...</p>
				<p class="normalnesil">Bediüzzaman’a düşen ise, gerçekleri örten örtüleri kaldırmak ve iman ile insan arasına giren bütün engelleri yıkmak...</p>
				<p class="normalnesil">Mesleği (metodu), “acz, fakr, şefkat ve tefekkür” üzeredir. Yani Yüceler Yücesi Allah’ın azameti, gücü ve yaratıcılığı önünde, ne kadar âciz, fakir ve zayıf olduğunu akıl ve ilim vasıtasıyla idrak etmek ve bu idrak dolayısıyla da Allah’ın yarattığı her şeyi derin bir şefkatle kucaklamak...</p>
				<p class="normalnesil">Müslümanları din kardeşimiz, diğer insanları da yaratılışta bir eşimiz olarak görmek...</p>
				<p class="normalnesil">Asla baskıcı, dayatmacı olmamak...</p>
				<p class="normalnesil">Zorlayarak değil, ikna ederek kazanmaya çalışmak gönülleri... Zira “hiçbir gönüle, kapısı kırılarak girilemez. “</p>
				<p class="normalnesil">Bütün benlik iddialarından soyunup arınmak, tevazudan ayrılmamak...</p>
				<p class="normalnesil">Akla kapı açmak, ancak ihtiyarı [seçim hakkını] da elden almamak...</p>
				<p class="normalnesil">Hizmet prensiplerini böyle özetleyebiliriz.</p>
				<p class="normalnesil">Bu hizmet mesleğine giriş şartı yoktur. Kapı, Allah’ın bütün kullarına ardına kadar açıktır.</p>
				<p class="normalnesil">Bu prensipleri okuyarak, dinleyerek öğrenen ve uygulamaya çalışan herkes, “imana hizmet” mesleğinin mensubudur. İmana hizmet aşkı taşıyan herkes, Bediüzzaman’ın eserlerini “eser”i bilmek hakkına sahiptir.</p>
				<p class="normalnesil">Bu hizmet mesleğinde hiyerarşi yoktur. Ancak hizmeti geçmiş herkese vefa göstermek de bir insanlık görevidir. Yaptığı hizmet karşılığında maddî manevî herhangi bir ücret istememek, ihlâsın gereğidir.</p>
				<p class="normalnesil">“Ücret istenilmez, belki verilir...”</p>
				<p class="normalnesil">Aslında hizmetine karşılık ücret istememek, Peygamber mesleğidir. Bu yüzden, maddî ya da manevî bir karşılık beklemek, hele de bunu pazarlık konusu yapmak, “imana hizmet” mesleğinin tam tersidir.</p>
				<p class="normalnesil">Bediüzzaman’ın bu konudaki hassasiyeti çok incedir. O kadar ki, en samimî talebelerinin getirdiği basit hediyeleri bile kabul etmez. Eserinin gönüller üzerindeki harika tesirinin sebebi, bu hassasiyetinde aranmalıdır.</p>
				<p class="normalnesil">Niçin hediye almadığını, altı madde içinde açıklar:</p>
				<p class="indentmetin">1. Sapkın kişiler, âlimleri “ilimlerini satmak”la suçluyorlar. “İlmi ve dini satarak geçiniyorlar.” deyip onlara insafsızca hücum ediyorlar. Bunları fiilen yalanlamak lâzımdır.</p>
				<p class="indentmetin">2. İman hakikatlerini yaymak için, peygamberlere uymakla görevliyiz. Kur’an-ı Kerimde, hakkı neşredenlerin, “Benim mükâfatımı vermek ancak Allah’a aittir.” (Yunus Sûresi, 72) diyerek insanlardan bir şey istemedikleri bildirilmiştir. Yasin Sûresinde de, “Doğru yolda olan ve sizden hiçbir ücret istemeyen kimselere uyunuz.” âyeti bu hususta çok manidardır.</p>
				<p class="indentmetin">3. Allah namına vermek, Allah namına almak lâzımdır. Halbuki çoğunlukla ya veren gaflet içindedir, kendi namına verir, örtülü bir minnet eder. Ya alan gafildir, nimetin hakikî vericisi olan Cenab-ı Hakka ait şükrü ve övgüyü görünürdeki sebeplere verir, hata eder.</p>
				<p class="indentmetin">4. Tevekkül, kanaat ve iktisat öyle bir hazine ve servettir ki, hiçbir şeyle değişilmez. İnsanlardan mal alıp o tükenmez hazine ve defineleri kapatmak istemem. Celâl Sahibi olan Rızık Verici Rabbime binlerce şükrediyorum ki, küçüklüğümden beri, beni minnet ve zillet altına girmeye mecbur etmemiş. Onun keremine dayanarak, ömrümün kalan kısmını da o kaideyle geçirmesini, rahmetinden niyaz ediyorum.</p>
				<p class="indentmetin">5. Bir-iki senedir, çok emareler ve tecrübelerle kat’î kanaatim oldu ki, halkların malını, hususan zenginlerin ve memurların hediyelerini almaya izinli değilim. Bazıları bana dokunuyor; belki dokunduruluyor, yedirilmiyor. Bazen bana zararlı bir surete çevriliyor. Demek ki, başkasının malını almamaya, manen bir emirdir ve almaktan yasaklamaktır.</p>
				<p class="indentmetin">Hem bende bir ürküntü var: Herkesi her vakit kabul edemiyorum. Halkın hediyesini kabul etmek, onların hatırını sayıp istemediğim vakitte onları kabul etmek lâzım geliyor. O da hoşuma gitmiyor. Hem yapmacık hareketlerden ve yaranma tavırlarından beni kurtaran bir parça kuru ekmek ve yüz yamalı bir elbise giymek, bana daha hoş geliyor. Başkasının en kaliteli baklavasını yemek, en süslü elbisesini giymek ve onların hatırını saymaya mecbur olmak, bana sevimsiz geliyor.</p>
				<p class="indentmetin">6. Hediyeden çekinme sebebinin en mühimi ise, muteber bir kaynak olan İbn-i Hacer’dedir. Diyor ki: “Salâhat [çok dindar ve günahsız] niyetiyle sana verilen bir şeyi, eğer öyle değilsen, kabul etmek haramdır.”</p>
				<p class="indentmetin">İşte, şu zamanın insanları, hırs ve tamah yüzünden, küçük bir hediyesini pek pahalı satıyorlar. Benim gibi günahkâr bir bîçareyi, salih veya veli tasavvur ederek, sonra bir ekmek veriyorlar. Eğer –hâşâ– ben, kendimi salih bilsem, o hâl gurur alâmetidir, öyle olmadığıma delildir. Eğer kendimi salih bilmezsem, o malı kabul etmek caiz değildir. Hem âhirete yönelik amellere karşılık sadaka ve hediyeyi almak, âhiretin bâki meyvelerini dünyada fâni bir surette yemek demektir.</p>
				<p class="normalnesil">Evet, en küçük ve maddî değeri az bir hediyeyi dahi bu sebeplerle kabul etmez. Üstelik “manevî hediye” saydığı ziyareti, aşırı ilgiyi, sevgiyi, saygıyı da istemez. Yüksek manevî makamlarda bilinmeyi de asla arzu etmez. Sırf görmek maksadıyla gelenlerden sıkılır. Dünyevî maksatlı dua da dâhil, maddeye yönelik her şeyden kaçar.</p>
				<p class="normalnesil">Çünkü mesleğinin esası, imana hizmettir. Yani imanların kurtulmasına vesile olarak cehennemden adam kurtarma harekâtıdır. Ebediyen helâket ve felâkete düşecek birinin kurtarılması, maddî yangından kurtulmasından çok daha önemlidir.</p>
				<p class="normalnesil">Bu konuda o kadar ince düşünür ki, mutlak [kesin] inançsız birinin, küfründe şüpheye düşmesini başarmayı bile “önemli bir hizmet” olarak görür. Çünkü imana doğru bir adım atmıştır.</p>
				<p class="normalnesil">Bediüzzaman Hazretleri asla toptancı değildir. Akıl ve mantık ölçülerini kullanarak, daima perakendeci bir bakışla şahısları ve olayları değerlendirmiştir.</p>
				<p class="normalnesil">Bir insanın, günah ve sevaplarının toplamına bakılacağını ve hangisi çoksa ona göre değerlendirileceğini söyler.</p>
				<p class="normalnesil">Zaten Yüce Yaratıcı da insanı böyle değerlendirecek ve sevapları fazlaysa, az olan günahlarını bağışlayacak ve işlenmemiş sayacaktır.</p>
				</body>
</html>