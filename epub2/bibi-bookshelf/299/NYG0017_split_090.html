<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>NYG0017.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_91">Ömer Nasuhi Bilmen Hoca ve Bediüzzaman</h1>
				<p class="normalnesililk">Ben, Ömer Nasuhi Bilmen Hocamızın son talebelerinden oldum. İstanbul Yüksek İslâm Enstitüsünde “kelâm” hocamız idi. Çok değerli eserlere imza atmıştı. Seksen yaşında 10 ciltlik bir Kur’an-ı Kerim tefsirine imza atmıştı.</p>
				<p class="normalnesil">Şimdi “ilim adamı” geçinenler, onun bazı eserlerini bile tam anlayacak durumda değildir.</p>
				<p class="normalnesil">Torunu yaşındaki bizlere öğrencisi değil, torunu gibi davranıyor, sevgiyle muamele ediyordu.</p>
				<p class="normalnesil">İşte böyle bir ortamda, içimizden bir soru doğdu. Hocamız da iman, Kur’an ve Efendimiz (a.s.m.) üzerine düşünen, ciltlerle eser veren âlim bir insandı. Zor zamanlarda yıllarca İstanbul müftüsü olmuş, 27 Mayıs ihtilâlinin çok zor günlerinde Diyanet İşleri Başkanlığı yapmıştı.</p>
				<p class="normalnesil">Ancak bütün bu önemli hizmetlerine karşılık, ülkemizde onun eserlerini okuyanlar bir hizmet cemaati oluşturmamışlar. Meselâ “Nasuhiciler” olarak heyecanlanıp bir araya gelmemiş ve ortaya çıkmamışlardır.</p>
				<p class="normalnesil">Hocamızın ciltlerle eserini okuyan milyonlarca insan tek başlarına, sadece o eserlerden bilgilenmekle kalmışlar. Birlikte bir hizmet yapmak için ortaya çıkmamışlar.</p>
				<p class="normalnesil">Halbuki Bediüzzaman’ın küçücük bir kitabını okuyanlar, hemen büyük bir hizmet heyecanıyla bir araya geliyor ve kendilerini içinde yaşadıkları toplumdan sorumlu hissediyorlar.</p>
				<p class="normalnesil">Evet, küçücük bir kitap... Adı da “Küçük Sözler...” Okuyanlar, memur, talebe, öğretmen, bakkal, hamal, ev hanımı vs. yani gelir seviyesi düşük, makamsız, mevkisiz, adı sanı duyulmadık sıradan insanlar...</p>
				<p class="normalnesil">Büyük bir coşkunluk içinde, hemen aynı yerde sıralanıyorlar, imanlarını taklitten tahkike çıkarmaya uğraşırken başkalarının da derdine düşüyorlar. İşlenmiş her günahın sorumluluğundan pay sahibiymiş gibi gayrete geliyorlar.</p>
				<p class="normalnesil">Baskınlar, aramalar, taramalar, suçlamalar, görevden atmalar, onları hiç yıldırmıyor. Tam tersine, aşklarını şevklerini artırıyor, hizmet çabalarını galeyana getiriyor.</p>
				<p class="normalnesil">Hapishaneler, gözaltılar, onlara düğün bayram gibi geliyor, Bediüzzaman’a benzemeye çalışıyorlar, medrese-i Yusufiye’ye uğradıklarından dolayı mutlu bile oluyorlar.</p>
				<p class="normalnesil">Neden böyle oluyor?</p>
				<p class="normalnesil">Niçin hocamızın kitapları da okuyanlara benzeri bir aşkı, şevki vermiyor?</p>
				<p class="normalnesil">Cahil cesareti içinde, bu soruyu Ömer Nasuhi Bilmen Hocamıza bir “ilm-i kelâm” dersinde sorduk. Hepimiz adına soruyu seslendiren arkadaşımıza, o tatlı tebessümüyle bir süre baktı mübarek hocamız... Sonra da, şefkatini hissettiren bir üslûpla dedi ki:</p>
				<p class="normalnesil">“Şimdi ders saatimiz. Mühim bir mevzu üzerindeyiz. Bu husus, sınıftaki herkesi de alâkadar etmeyebilir. Son dersten sonra gelirsen, sualinin cevabını alırsın.”</p>
				<p class="normalnesil">Bizler 18 yaşın verdiği kabına sığmaz heyecanla onu takip ediyorduk. Nasuhi Efendi, dönüp arkasındaki kalabalık öğrenci grubunu gördükçe tebessüm edip yürüyordu.</p>
				<p class="normalnesil">Arkadaşımız peşinde, biz de onun peşinde yokuşu indik. Hocamız Fatih’e gidecek olan troleybüse bindi. Biz de bindik.</p>
				<p class="normalnesil">Oturduğu koltuğun etrafında bir yığın talebesini görünce arkadaşımıza eliyle işaret etti. O da eğilip kulağını hocamıza yaklaştırdı. Ancak onunla beraber birçok kafa da hocamızın üzerine eğildi. Mübarek adam baktı, tebessüm etti ve herhalde merakımızı hoş gördü ki, uzun sorumuza şu kısa cevabı verdi:</p>
				<p class="normalnesil">“Evlâdım, biz müellifiz. Bir mevzuu araştırır, o husustaki bilgileri toplar, bir nizam içinde düzenler, yazarız. Fakat Bediüzzaman böyle değildir. O, ilhama mazhardır. Onun kulağına yukarıdan fısıldayan var. Biz ise, kendi emeğimizin mahsulünü, derleyip toplayıp yazıyoruz. Bu sebeple, bizimki böyle olur, onun ki de öyle olur.”</p>
				<p class="normalnesil">Daha sonra öğrendik ki, hocamız, Bediüzzaman’ın eserleri aleyhindeki bir rapora imza atmamak için Diyanet İşleri Başkanlığından istifa etmiş.</p>
				</body>
</html>