<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>NYG0017.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_167">Dünyasının Yükünü Sırtında Taşıyan Adam</h1>
				<p class="normalnesililk">Yayıncı Abdullah Işıklar anlatıyor:</p>
				<p class="normalnesil">“Abdülmuhsin’le (Alev) birlikte kaldığımız öğrenci yurdunda, ona çok eziyet ederlerdi. İkide birde polis gelir, dolabını kırar, Nur Risalesi arardı. Muhsin’in sessiz, ama çok tatlı bir tebessümü vardı. Her defasında boynunu büküp o gülüşünü tekrarlar, mütevekkilâne ve şikâyetsiz olarak dolabını yeniden tamir ederdi.</p>
				<p class="normalnesil">“Bir gün de, yurt müdürü yatağını kapının önüne koymuştu. O boynunu bükmüş ve duruma razı olmak zorunda kalmışken, ben gazeteciliğimin de verdiği güçle müdüre çıktım ve yaptığının yanlış olduğunu söyledim.</p>
				<p class="normalnesil">“‘Benim yatacak yerim var. Abdulmuhsin garibandır. Ben ayrılayım, o benim yerimde kalsın.’ dedim.</p>
				<p class="normalnesil">“Aslında benim de kalacak yerim yoktu, ama bu teklifim yurt müdürü üzerinde etkili oldu. Çünkü gazetecilik fakültesinde öğrenciydim, ama o dönemin çok ciddî bir günlük gazetesi olan Yeni Sabah’ta da muhabir olarak çalışmaktaydım.</p>
				<p class="normalnesil">“Gazeteciliğimin de etkisiyle, zaten çekingen bir adam olan müdür, alttan aldı:</p>
				<p class="normalnesil">“‘Abdullah! Beni de, Abdülmuhsin’i illâ atayım diye sıkıştırıyorlar. Ama, hadi hatırın için, tekrar alayım.’ dedi.</p>
				<p class="normalnesil">“Böylece Abdülmuhsin’in yatağını tekrar yerine aldırmış olduk.</p>
				<p class="normalnesil">“Abdulmuhsin bu konuları hiç önemsemezdi. Onun bütün meselesi Bediüzzaman’a talebe olmaktı. Ben de onu, bu sebepten dolayı çok seviyordum. Sürekli birilerine bir şeyler anlatmak, okutmak, açıklamak için çırpınırdı.</p>
				<p class="normalnesil">“Bir kişiye ‘Allah’ dedirtse, çocuklar gibi sevinirdi.</p>
				<p class="normalnesil">“İşte o günlerden bir gündü... Bir haber peşindeydim. Aceleyle gazetenin Cağaloğlu’ndaki merkezinden fırladım. Tam Gazeteciler Cemiyetinin binasının önüne gelmiştim ki, birden yanımda olması gereken not defterimi gazetede unuttuğumu hatırladım.</p>
				<p class="normalnesil">“Tekrar gazeteye koştum. Defterimi aldım ve yeniden cemiyet binasını geçip İran Konsolosluğunun önüne gelmiştim ki Abdulmuhsin’i gördüm. Cağaloğlu yokuşunu tırmanıyordu.</p>
				<p class="normalnesil">“Onu selâmlayıp geçecektim. Fakat inanılmaz bir şey söyledi.</p>
				<p class="normalnesil">“‘Üstad!’ dedi, ‘Üstad Bediüzzaman!’</p>
				<p class="normalnesil">“Birkaç adım önünde, yokuşu çıkan, çok değişik kıyafetli yaşlı bir zâtı gösterdi. Adını ve hizmetini çok duyduğum bu mübarek zâta yaklaşıp elini öptüm.</p>
				<p class="normalnesil">“Abdulmuhsin, beni tanıttı:</p>
				<p class="normalnesil">“‘Üstadım, Abdullah kardeşimiz gazetecidir. Kendisiyle aynı yurtta kalıyoruz.’ dedi.</p>
				<p class="normalnesil">“Bediüzzaman Hazretleri memnun oldu. Şefkatini hissettiren babaca dokunuşlarını yanaklarımda duydum.</p>
				<p class="normalnesil">“‘Maşaallah, maşaallah!’ dedi ve tuttuğu elimi bırakmadı.</p>
				<p class="normalnesil">“O yolun sonuna kadar bana öyle bir gazetecilik dersi verdi ki, hayretler içinde kaldım! Az, öz, etkili gazetecilik düsturlarını peş peşe sıraladı. Ben Bediüzzaman Hazretlerini dinlerken, başka bir dünyaya gitmiş gibi hissettim kendimi...</p>
				<p class="normalnesil">“Aklımda kalan sözleri şöyleydi:</p>
				<p class="normalnesil">“‘Siz gazeteciler, amme hizmeti yapıyorsunuz; bu, çok mühim bir hizmettir. Basın yoluyla olduğu için, sizin bir sevabınız bin, bir günahınız da bin olur. Bu sebeple çok dikkat etmeli ve doğruluktan ayrılmamalısınız. Yazınızda, haberinizde şahsiyetleri rencide etmeyiniz. Zira her insan muhteremdir. Tenkit edilecek husus, insanın icraatı ve zararlı hâlleridir.’</p>
				<p class="normalnesil">“İtiraf edeyim ki, o güne kadar bize fakültede verilen derslerin bütününden fazlaca istifade ettim.</p>
				<p class="normalnesil">“İkinci Mahmut Türbesinin köşesinde elimi bıraktı. Orada vedalaştık. Tekrar elini öpüp duasını istedim. Ona hürmeten birkaç adım gerisinde yürüyen Abdulmuhsin’e de, Üstadın sırtındaki heybeyi niçin kendisinin taşımadığını sordum.</p>
				<p class="normalnesil">“Çünkü Üstad gibi bir insanın sırtında içi dolu bir heybe taşıması bana tuhaf gelmişti.</p>
				<p class="normalnesil">“Üstelik bu durum Abdülmuhsin için büyük bir tezattı. Hem çok hürmet edip ‘Üstad diyeceksin, hem de o kadarcık yükünü taşımayacaksın!</p>
				<p class="normalnesil">“Bu durum, gerçekten büyük bir tezattı...</p>
				<p class="normalnesil">“Bu hususu sordum tabiî ki... İyi ki de sormuşum! Abdülmuhsin’in bana söyledikleri, beni Bediüzzaman’a bir kere daha hayran etmişti:</p>
				<p class="normalnesil">“‘Üstad, zarurî ihtiyaçlarından oluşan maddî yükünü kimseye taşıtmaz. Vermez ki taşıyayım...’</p>
				<p class="normalnesil">“Evet, koca Bediüzzaman, o yaşında Cağaloğlu yokuşunu, sırtındaki heybesiyle tırmanıyordu. Sadece o yükü değil, istese kendisini bile sırtında taşıyacak bunca talebesi varken...</p>
				<p class="normalnesil">“Olacak şey değildi.</p>
				<p class="normalnesil">“Ama ‘büyük’ olmak da kolay değildi.</p>
				<p class="normalnesil">“Çünkü onlar, almaya değil, hep vermeye talipti.</p>
				<p class="normalnesil">“Evet, o güzel insan, bütün dünyalığını omuzundaki heybesinde taşıyordu.</p>
				<p class="normalnesil">“Arkasından bakakaldım.</p>
				<p class="normalnesil">“Gövdemle ayrıldım, ama gönlüm onda kaldı...</p>
				<p class="normalnesil">“Düşündüm: Eğer defterimi gazetede unutmasaydım, bu mutlu tevafuk gerçekleşmeyecekti. Dolayısıyla, biraz önce ‘Ben niçin defterimi unuttum ki!’ diye kendime kızarken, şimdi ‘İyi ki unutmuşum! Unutturana şükür...’ diyordum.</p>
				<p class="normalnesil">“Defterimi unutmasaydım, bu unutulmayacak hatırayı yaşamamış olacaktım.</p>
				<p class="normalnesil">“Daha sonra Abdulmuhsin bana anlattı ki:</p>
				<p class="normalnesil">“‘Üstad, Gençlik Rehberi adlı eseri için açılan mahkeme münasebetiyle İstanbul’a gelmişti. Mahkeme sırasında, binlerce seveni Sirkeci’deki binanın etrafını, caddeyi, sokağı doldurmuştu. Üstad mahkemeden sonra camide namaz kıldı ve yanlış anlaşılır diye yanında hiç kimseyi istemedi. Gençlik Rehberi kitabını yayınlayan kişi olarak, sadece beni istedi. Ben de, içimden diyordum ki: Şimdi karşımızdan bir bahtiyar mü’min gelse de Üstaddan nasiplense... Bakalım bu mutluluk kime nasip olacak, derken önümüze sen çıktın...’”</p>
				<p class="normalnesil">Abdullah Işıklar, büyüklere sevdalı yüreğiyle bunları anlatırken hep geçmişe gidiyor ve anladığım kadarıyla da, hiç bugünlere gelmek istemiyordu.</p>
				</body>
</html>