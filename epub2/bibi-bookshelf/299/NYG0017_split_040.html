<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>NYG0017.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_41">Maaşın Fazlası Tekrar Millete</h1>
				<p class="normalnesililk">Bediüzzaman, üç yıl kadar süren esirlikten kaçıp kurtulmuş ve İstanbul’a gelmişti. Manevî evlât ve halis talebe olarak kabul ettiği yeğeni Abdurrahman’la birlikte yaşıyordu. Genç Abdurrahman, amcasının bazı hâllerini bir türlü anlayamıyordu.</p>
				<p class="normalnesil">Özellikle de, Bediüzzaman’ın paraya bakış tarzına akıl erdiremiyordu. Bu durumu, diğer amcası Abdülmecit Efendiye mektup yazarak şikâyet etti:</p>
				<p class="normalnesil">“Said amcamın hâline şaşıyorum! Dünyevî bütün ümitlerim söndü. Çünkü hükûmet kendisine yüksek maaş veriyor, masrafımızın fazlası olan parayı biriktiriyorum. Birkaç eser yazdı. Bir gün bana dedi ki:</p>
				<p class="normalnesil">“‘Git, filân matbaa müdürünü çağır.’</p>
				<p class="normalnesil">“Gittim, çağırdım, geldi.</p>
				<p class="normalnesil">“Eserlerini müdüre verirken bana dedi ki:</p>
				<p class="normalnesil">“‘Abdurrahman, biriktirdiğin paraları getir, müdür beye ver.’</p>
				<p class="normalnesil">“Ben de getirip verdim.</p>
				<p class="normalnesil">“Müdür, paraları alıp çıkınca, benim gözlerim yaşardı. Daha sonra kendi kendime teselli veriyor, eserler basılırsa satılır, ‘Paralarını yine biriktiririm.’ diyordum.</p>
				<p class="normalnesil">“Birkaç gün sonra, yine beni yolladı. Matbaa müdürünü çağırdım. Bu sefer, matbaa müdürüne dedi ki.</p>
				<p class="normalnesil">“‘Eserlerimin üzerine yaz: Bu kitaplar İslâm milletine bedava dağıtılacaktır…’</p>
				<p class="normalnesil">“Matbaa müdürü çıktıktan sonra, senelerden beri büyük amcama karşı beslediğim ruhî saygı âdeta sarsıldı.</p>
				<p class="normalnesil">“İnsanlık icabı ağladım ve dedim ki:</p>
				<p class="normalnesil">“‘Amca, birkaç para biriktiriyordum. Memlekete dönersek, düşman istilâsından harap olarak kurtulan evimizi belki imar ederdik. O ümidimi de öldürdün. Böyle olur mu?’</p>
				<p class="normalnesil">“Bunun üzerine amcam, derin bir tebessümle dedi ki:</p>
				<p class="normalnesil">“‘Yavrum Abdurrahman! Hükûmet bize fazla maaş veriyordu. Kendimize kâfi gelenden artanı, devlete ait olduğundan, bu vesileyle o fazlayı Müslümanlara iade ediyorum. Senin bu işlere aklın ermez. Allah dilerse, mukaddes vatanın her yerinde sana ev verebilir.’”</p>
				<p class="normalnesil">Delikanlı Abdurrahman, “Muhafaza et.” diye kendisine verilen parayı bütünüyle harcadığı zaman da, para işi elinden alınır. Bediüzzaman’ın gerekçesi çok manalıdır:</p>
				<p class="normalnesil">“Bu para bize helâl değildi, millet malı idi. Niçin harcadın? Madem bana ölmeyecek kadarı caizdir, fazlası millet malıdır. Bu suretle millete iade ediyorum.”</p>
				<p class="normalnesil">“Niçin bu kadar iktisatlı yaşıyorsun?” diyenlere, şu cevabı veriyordu:</p>
				<p class="normalnesil">“Ben sevad-ı âzama [millet çoğunluğunun yaşama seviyesine] tâbi olmak isterim. Sevad-ı âzam ise, bu kadar tedarik edebilir. Ben, ekall-i müsrifeye [israfçı azınlığa] tâbi olmak istemem.”</p>
				<p class="normalnesil">Oysaki Bediüzzaman, İngiliz işgali altındaki İstanbul’da, “son devrin İslâm akademisi” diye bilinen “Dârü’l-Hikmeti’l-İslâmiye”de üyeydi. Görevini korkusuzca yapıyor ve aldığı maaşı herkesten çok hak ediyordu.</p>
				<p class="normalnesil">O, âdeta kefeni boynunda dolaşıyor, milleti yanıltan fetvalara karşı çıkıyordu. İngilizleri yerden yere vuran eser neşrediyordu.</p>
				<p class="normalnesil">Ankara hükûmetinin ısrarlı davetlerine karşı:</p>
				<p class="normalnesil">“Ben İstanbul’da bulunmayı tercih ediyorum. Çünkü tehlikeli yerde hizmet etmek istiyorum.” diyordu.</p>
				</body>
</html>