<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>NYG0017.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_131">Yargılayanlara Hakkını Helâl Etti</h1>
				<p class="normalnesililk">Bediüzzaman, adalet adamlarına çok önem verirdi. Yüreğindeki coşkun şefkati, adalete şiddet karıştıran savcılara da açmış, görevlerinin hakikatini bilmeleri şartıyla onlara da hakkını helâl etmiştir.</p>
				<p class="normalnesil">Emirdağ Lâhikası’nda, insana hayret ve hayranlık veren bir açıklamasında Bediüzzaman şöyle diyor:</p>
				<p class="normalnesil">“Ömrümün 40 yılı, tarifsiz zorluk ve baskılarla geçti. Çoğu hapis ve sürgünlerimde, savcıların şiddetlerini gördüm. Oysaki savcılar, ‘Allah’ın hakları’ manasında olan ‘kamu hakları’nı korumakla vazifelidirler.</p>
				<p class="normalnesil">“Bu baskı ve şiddetlerine rağmen savcılara karşı bir hiddet ve küsmek bana gelmiyordu.</p>
				<p class="normalnesil">“Sonra görüyordum: Onların görünürdeki şiddetine sebep olan kusurları, kendilerinde görmüyordum.</p>
				<p class="normalnesil">“Fakat çok defa, bir zaman sonra, kader-i İlâhînin, başka kusurlarıma binaen, şefkat tokadının öyle savcıların eliyle geldiğini gördüm.</p>
				<p class="normalnesil">“Kader, adalet yaptığı için, o şefkat tokadını ruh ve kalbimle kabul ettim. Zahirî sebebe binaen, savcıların şiddetini helâl ediyorum.</p>
				<p class="normalnesil">“(...)</p>
				<p class="normalnesil">“Şimdi Cenab-ı Hakka şükür, o savcıların bir kısmı, vazifeleri olan umumî hukukun müdafaası, Allah’ın hukuku nevinden olduğu cihetle, bana karşı şiddet değil, bilâkis hakikî adalet noktasında, umum İslâmiyete ve belki insanlığa da menfaati olan Risale-i Nur’un, iman hizmeti cihetiyle, şiddeti bırakıp, kader-i İlâhînin şefkat tokadına bakar gibi, görünürdeki azap verme, hakikaten yardım hükmüne geçtiği için... Ben de bu büyük sır münasebetiyle, bütün böyle savcılara karşı bir dostluk ve dua etmek vaziyetini aldım.</p>
				<p class="normalnesil">“Zahiren bana karşı şiddet-i hüküm görünen hâller, o iman hizmetine bir ilânname [duyuru] hükmüne geçti.</p>
				<p class="normalnesil">“Ben de şimdi onlara, amme hukukunun Allah’ın hukuku hükmüne geçtiğini bilenlere, umumen selâm ve dua ediyorum.</p>
				<p class="normalnesil">“Bana olan şiddetlerini umumen helâl ediyorum.”</p>
				<p class="normalnesil">Neredeyse ömrünün 40 yılı, savcılarla haşir neşir olarak geçmiş... Bu süre içinde savcılar, onu haksız ve yersiz olarak suçlamışlar, itham etmişler, hatta zaman zaman idamını istemişler. Aynı suçlamayı defalarca yapıp tekrar tekrar yargılamışlar.</p>
				<p class="normalnesil">Sonra da çıkmış bu “adam ötesi adam,” kendisine haksızlık eden bütün bu savcılara hakkının hepsini, kolaycacık helâl ediveriyor.</p>
				<p class="normalnesil">Savcıların kendisine verdiği görünürdeki azap ve işkencelerin, aslında davası için çok faydalı olduğunu, yani şerden hayır çıktığını açıklıyor.</p>
				<p class="normalnesil">Hayata ve insanlara bu kadar güzel ve olumlu bakmak nasıl mümkün olabilir?</p>
				<p class="normalnesil">Bunu başarabilmek için, bir insanın bütün acılarına ve ağlamalarına rağmen dünyayı güldürmeye karar vermiş olması gerekir. Yani “başkasının günahına ağlayan adam” olması...</p>
				<p class="normalnesil">Başka türlü, böylesine muazzam haklar, bir çırpıda ve kolayca helâl edilebilir mi?</p>
				</body>
</html>