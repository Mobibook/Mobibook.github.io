<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>NYG0017.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_184">Konya Hapishanesindeki Huzur</h1>
				<p class="normalnesililk">Osman Ağabey, Konya’dan milletvekili adayı oluyor. Ancak türlü haksızlıklar ve entrikalarla karşı karşıya kalıyor. Sonunda, kendi tabiriyle “mebus olayım derken mahpus oluyor” ve Konya Hapishanesine konuluyor...</p>
				<p class="normalnesil">Kızgındır, kırgındır ve âdeta burnundan solumaktadır. Zira iyice yaklaştığı milletvekilliği artık çok uzaklardadır.</p>
				<p class="normalnesil">Üstelik mebus değil, mahpustur.</p>
				<p class="normalnesil">Bu duygular içinde girer hapishaneye... Bediüzzaman’ın veli talebelerinden Dr. Sadullah Nutku da, Nurculuktan içeridedir. Osman Yüksel’i görünce, büyük bir sevinçle kucaklar ve der ki:</p>
				<p class="normalnesil">“Kardeşim, hoş geldin, safa geldin! Burada muazzam hizmet var. Mahkûmların bir kısmı imana, ibadete geldi, bir kısmı günahlarına tövbe edip düzeldi. Daha çok yapacak hizmet var. Senin gibi bir kahramanla burada iman hizmeti ikiye katlanır inşaallah...”</p>
				<p class="normalnesil">Doktor böyle aşk ve şevk içinde coşarken, Osman Yüksel’de hayret ve şaşkınlık artar. Bu nasıl bir hizmet coşkunluğudur ki hapishanede olduklarını unutmuşlar, âdeta imanları güçlendirme aşkıyla kendilerinden geçmişler? Nerede olduklarını unutmuşlar. Sanki orası tıkıldıkları bir zindan değil de, kutsal bir görevle geldikleri hizmet mekânı...</p>
				<p class="normalnesil">İşte, tam da o zamanlarda, o günkü devlet başkanı Cemal Gürsel, basına bir beyanat verir. Der ki:</p>
				<p class="normalnesil">“Memlekette huzur kalmadı!”</p>
				<p class="normalnesil">Serdengeçti, hemen kaleme kâğıda sarılır ve bir telgraf metni yazar:</p>
				<p class="normalnesil">“Türkiye’de huzur, Konya Hapishanesinde, Dr. Sadullah Nutku’nun yanında. Huzura kavuşmak istiyorsanız, buraya buyurun!”</p>
				<p class="normalnesil">Bediüzzaman, toplumun içinden insanları alıp, nurlandırıp öyle bir hizmet şevkiyle donatıyordu ki, zindan Hz. Yusuf’un (a.s.) medreseleştirdiği bir hizmet alanına dönüşüyordu.</p>
				<p class="normalnesil">Bu gerçekleri bilen, hisseden Osman Yüksel, şöyle demekten kendini alamıyordu:</p>
				<p class="normalnesil">“Dünyanın herhangi bir yerinde, bu çapta bir insan zuhur etse, sadece ve sadece hürmet görür. Eli öpülür. Mesele hâline gelir. Gazeteler onu bütün cihana takdim ederler...</p>
				<p class="normalnesil">“Bizim bozuk nizamımız, bizim tercüme kanunlarımız, Hakkın ve halkın bu kadar sevdiği bu aziz adamı, bu 90 yaşındaki ihtiyarı, mahkeme mahkeme sürüklüyor ve kanun, karakol, polis, jandarma meselesi hâline getiriyorlar.</p>
				<p class="normalnesil">“Onlar ne derse desinler, halk kendi kahramanını biliyor. Onu bağrına basıyor. Siz bir kişiye, hatta evinizdeki karınıza bile söz geçiremeyen çaresizler, bedbahtlar, ‘iman’ denilen o harikulâde cevherin ne olduğunu bilmeyen nasipsizler, bu bahtiyar ihtiyara ve etrafındaki kalabalığa bakıp, utanın!”</p>
				</body>
</html>