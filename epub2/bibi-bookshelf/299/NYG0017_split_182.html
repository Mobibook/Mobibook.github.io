<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>NYG0017.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_183">Bediüzzaman ve Osman Yüksel Serdengeçti</h1>
				<p class="normalnesililk">Osman Yüksel Serdengeçti, basın tarihimizin hak ve hakikat kahramanlarından biridir. Vatan, millet ve din için gözünü daldan budaktan sakınmayan bir kahramandır. Davası uğruna dünyanın bütün tantanasından, zevkinden, keyfinden vazgeçebilen gerçek bir kahraman... Riyasız, samimî, içi dışında ve bir o kadar da mütevazi...</p>
				<p class="normalnesil">Böyle olduğu için de, imanlara hizmet davasına kendini adayan Bediüzzaman’a hakikî bir dost ve taraftar... Üstadla olan görüşmesini, 1952 yılının Mayıs ayında şöyle yazıyor:</p>
				<p class="normalnesil">“Bundan birkaç sene evvel, hatırı sayılır bir din adamıyla, Said Nursî Hazretleri hakkında münakaşa ediyorduk. Muhatabımın dinî bilgisi ve bu husustaki salâhiyeti, münakaşa götürmez bir hakikatti.</p>
				<p class="normalnesil">“Fakat bütün bunlara rağmen, İslâm’ın hareket, hamle, heyecan tarafına yanaşmıyordu. O bakımdan, Said Nursî’nin mücadeleci hayatı, onu fazla alâkadar etmiyor, hatta bu yaştan sonra onun bu işlerle uğraşmasını doğru bulmuyordu.</p>
				<p class="normalnesil">“Ben de, hareket hâline gelmeyen, gelemeyen hiçbir imana taraftar değildim. Çok bilmek bir şey ifade etmezdi. İş, bildiğini yapabilmekti.</p>
				<p class="normalnesil">“Said Nursî’nin mücadelelerle dolu hayatı, o yılmazlığı, o dönmezliği bana İlâhî bir heyecan veriyordu. Galiba Hazret o zaman Denizli Hapishanesinde bulunuyordu. Denizli Adliyesinde stajyer bulunan bir arkadaşım, Said Nur’un harikulâde hayatından bahsetmiş, bana Nur Risaleleri getirmişti.</p>
				<p class="normalnesil">“Eserlerini tam manasıyla okuyamamakla beraber, kudretli, kurtarıcı bir ruhun karşısında olduğumu görüyordum. Yukarıda da zikrettiğim gibi, beni asıl ilgilendiren, onun mücadelelerle dolu hayatı...</p>
				<p class="normalnesil">“Muhatabımı dilimin döndüğü kadar iknaya çalıştım. Said Nursî’nin gençlik üzerindeki tesirlerinden bahsettim.</p>
				<p class="normalnesil">“O gece bir rüya görüyorum:</p>
				<p class="normalnesil">“Geniş, yeşil bir meydan...</p>
				<p class="normalnesil">“Meydanda binlerce, on binlerce insan...</p>
				<p class="normalnesil">“Bu insanlar hem genişliğine hem derinliğine meydana yayılmışlar. Omuz omuza göklere kadar yükselmişler. O onun omzuna basmış, o onun omzuna...</p>
				<p class="normalnesil">“Böylece, bu muazzam insan yığınından âdeta koskoca bir dağ meydana gelmiş...</p>
				<p class="normalnesil">“Bu insanların en yükseğinde de Said Nursî Hazretleri...</p>
				<p class="normalnesil">“Sanki minarenin âlemi gibi...</p>
				<p class="normalnesil">“Sanki kâinata Allah’ın varlığını, birliğini işaret eder gibi, bir heybetle duruyor.</p>
				<p class="normalnesil">“Ben karşıdayım. Beni gördü. Gülümseyerek, iki eliyle selâm verdi. Selâmını aldım. Başı göklere değiyordu. Saçları rüzgârlara karışmıştı. Bütün insanlar, ayaklarının altındaydı. Omuz omuza vererek, onun dayanakları hâline gelmişlerdi.</p>
				<p class="normalnesil">“Rüyada heyecanlanmışım, uyanıverdim.</p>
				<p class="normalnesil">“Zaman zaman, gördüğüm bu harikulâde rüyanın tesiri altında kalıyordum. Geçenlerde bunu Nur talebelerine anlattım.</p>
				<p class="normalnesil">“Çocuklar, ‘Tâ kendisini görmüşsün Osman Ağabey! Şekli de tarif ettiğin gibi, selâm verişi de...’ dediler.</p>
				<p class="normalnesil">“Bunun üzerine ‘Serdengeçti’de, Said Nur ve talebeleri başlıklı bir yazı yazdım. Bu suretle, bu bahtiyar ihtiyara ve onun etrafında toplanan tertemiz din ve iman kardaşlarıma hayranlığımı açıkladım.</p>
				<p class="normalnesil">“Yazım, inanmış, temiz, mü’min gönüller tarafından heyecanla karşılandı. Birçok tebrik telgrafı mektubu aldım.</p>
				<p class="normalnesil">“Artık Said Nursî Hazretlerini görmek, benim için âdeta bir farzdı. Rüyamda gördüğümü, gündüz gözüyle de görmek istiyordum.</p>
				<p class="normalnesil">“İstanbul’a gittim. Aradım, sordum. Fatih’te Reşadiye Oteli’nde kalıyorlarmış. Yanımda Teknik Üniversite’den çok sevdiğim genç bir arkadaş var. Duydum ki Hazret, ikindiden sonra kimseyi kabul etmiyormuş.</p>
				<p class="normalnesil">“Aksi gibi, vakit gecikmişti. Fakat muhakkak görmeliydim. Reşadiye Oteli’ni buluyorum. Otelin kâtibine soruyorum.</p>
				<p class="normalnesil">“‘Üst katta 29 numaralı odada. Kabul ederlerse buyurun.’ diyor.</p>
				<p class="normalnesil">“İçimden, ‘Ederlerse etsinler, etmezlerse etmesinler. Onun kapısına kadar varmak bile benim için güzel bir şey.’ diyorum.</p>
				<p class="normalnesil">“Merdivenleri heyecanla çıkıyorum. İşte 29 numaralı odanın kapısındayız... Kapıda, kendisine hizmet eden arkadaşlardan birkaçına rastladım. Onları Ankara’dan tanıyorum. Kendilerine:</p>
				<p class="normalnesil">“‘Bu saatte Üstadın kimseyi kabul etmediklerini biliyorum. Acaba ne zaman ziyaret edebiliriz?’ dedim.</p>
				<p class="normalnesil">“‘Evet,’ dediler, ‘ikindiden sonra kimseyi içeri almıyorlar. Amma sizi herhalde kabul ederler. Bir soralım...’</p>
				<p class="normalnesil">“‘Buyurun.’ dediler. İçeriye girdik. Beni görünce:</p>
				<p class="normalnesil">“‘Sen Serdengeçti Osman?’</p>
				<p class="normalnesil">“‘Evet.’ dedim.</p>
				<p class="normalnesil">“‘O yazıları yazan, sen?’</p>
				<p class="normalnesil">“‘Evet...’</p>
				<p class="normalnesil">“Ellerinden öptük. Bize işaret etti:</p>
				<p class="normalnesil">“‘Oturun.’</p>
				<p class="normalnesil">“Oturduk. Kendileri yatağın içindelerdi.</p>
				<p class="normalnesil">“Sağında solunda kâğıtlar dağılmıştı. Bazı eserlerini tashih ediyorlardı.</p>
				<p class="normalnesil">“İlk heyecanım yatıştıktan sonra Üstada iyice baktım.</p>
				<p class="normalnesil">“Rüyamda gördüğüm, başı göklere değen zât, bu zâttı. Kıyafetine varıncaya kadar aynısı ve tıpkısı...</p>
				<p class="normalnesil">“‘Hayret!’ diyordum.</p>
				<p class="normalnesil">“Bir an durakladıktan sonra, Üstad bize karşı tekrar döndüler.</p>
				<p class="normalnesil">“‘Ben seni eskiden biliyorum. Emirdağ’da iken, mecmuanı getirdiler. Allah ve din yolunda her şeyimden vazgeçtim, başımı bu yola koydum, demişsin. Aferin aferin, maşaallah maşaallah... Daha çok da genç... Bir oğlum olsaydı, adını Serdengeçti kordum.’ dediler.</p>
				<p class="normalnesil">“Sonra etrafındakilere hitap ederek:</p>
				<p class="normalnesil">“‘Bu, benim oğlum... Oğlum olsaydı, böyle yetiştirirdim.’ iltifatında bulundular.</p>
				<p class="normalnesil">“Orada bir kitap varmış. O kitapta yan yana iki resim var. Bana gösterdiler...</p>
				<p class="normalnesil">“‘İşte şu, benim biraderzâdem Abdurrahman... O benim oğlumdu, öldü... Şimdi sensin...’</p>
				<p class="normalnesil">“Fotoğraflara bakıyorum. Bir tanesi kendilerinin gençlik resimleriydi, diğeri biraderzâdesi... Ben heyecandan nefes alamayacak bir hâle gelmiştim. Talebeler karşısında diz çökmüş, oturuyorlardı. Odada soba yanıyordu.</p>
				<p class="normalnesil">“Kendisine hizmet edenler, var gibi, yok gibi, hayalet gibi insanlardı. Her tarafta insanı saran manevî bir sükûn vardı.</p>
				<p class="normalnesil">“Sonra Üstad tekrar konuşmaya başladılar. Bu sefer, yanımda bulunan üniversiteli arkadaşa hitap ettiler.</p>
				<p class="normalnesil">“‘Mademki Serdengeçti getirdi seni, sen de talebemizsin. Nur talebesisin... Nur talebesi...’</p>
				<p class="normalnesil">“Nur Risalelerini okumasını söylediler. Nefse hâkimiyetten bahsettiler:</p>
				<p class="normalnesil">“‘Vaktiyle ben de gençtim. O zamanda İstanbul’da çıplak kadınlar vardı: Rum kadınları... Ben onların hiçbirine bakmadım. Kur’an-ı Azimüşşanın emirlerini yerine getirdim. Mücadele ettim, yılmadım.’</p>
				<p class="normalnesil">“Bu arada, Muhyiddin-i Arabî Hazretlerinden bahsettiler. Onun sözlerinden bazı şeyler istihraç ettiler. Fakat pek anlayamadım...</p>
				<p class="normalnesil">“Ben de kendilerine, yukarıda bahsettiğim rüyayı anlattım. Fevkalâde mütehassis oldular. ‘O bütün insanların üzerinde gördüğün ben değilim. O, Nur’dur, Nur Risalesidir. Ben bu davanın âciz bir aletiyim.’ buyurdular.</p>
				<p class="normalnesil">“Bana, mecmuanın kapatılıp kapatılmadığını sordular.</p>
				<p class="normalnesil">“‘Hayır, kapatılmadı, inşaallah çıkacak. Dua edin efendim.’ dedim.</p>
				<p class="normalnesil">“‘Mecmuanda şahıslara dokunma. Onların gurur ve enaniyet damarlarına basma. Zarar gelir...’ dediler. Sonra da parmaklarını birleştirip, ‘Bu davanın yolcuları birleşiniz, ayrılmayınız.’ dediler.</p>
				<p class="normalnesil">“Parmaklarına bakıyordum. Bir zamanlar kılıç tutmuş, şimdi kalem tutan parmaklarına... Parmakları kalem gibiydi. Gözleri açık mavi duru, durgun bir bakışı vardı.</p>
				<p class="normalnesil">“Şark şivesiyle konuşuyorlardı, fakat ne söylediklerini mükemmel anlıyorduk...</p>
				<p class="normalnesil">“Asliyetinden, yerliliğinden hiçbir şey kaybetmemişti.</p>
				<p class="normalnesil">“Yüzü soluktu.</p>
				<p class="normalnesil">“Adı gibi, kendisi de nurdu.</p>
				<p class="normalnesil">“Bir pir-i fâni idi.</p>
				<p class="normalnesil">“Fakat o, fâni olmayana, ezelî ve ebedî bir Yaratıcıya bağlanmıştı. Bu varlık için her şeyini feda etmiş, Onun yolunda yok olmuştu.</p>
				<p class="normalnesil">“İşte, onun gönüller fetheden, kalabalıklar toplayan manevî saltanatı oradan geliyordu. Varlığı bu yokluktan, bu ‘yok’ oluştan geliyordu.</p>
				<p class="normalnesil">“Soba yanıyor, Üstad bir murakabe hâlinde imiş gibi susuyor. Etrafındaki talebeleri hayal gibi sessizce dolaşıyorlar, Üstadın hizmetine bakıyorlardı.</p>
				<p class="normalnesil">“Sanki bu oda, bu köşe, şu bin bir milletin, bin bir rezaletin kaynaştığı İstanbul’da değildi. Âhiretten bir köşe idi. Öyle bir haz içinde idim.</p>
				<p class="normalnesil">“Artık daha fazla kalamazdık. Müsaadelerini istedik. Ellerini öptük.</p>
				<p class="normalnesil">“O da boynuma sarıldı, alnımdan, yüzümden, gözümden öptü, bana dualar etti.</p>
				<p class="normalnesil">“Yeniden dünyaya gelmiş gibi, basübadelmevte [ölümden sonra dirilişe] ermiş gibi, bir başka hâl içinde, huzur içinde huzurundan ayrıldık.”</p>
				<p class="ortayazi">* * *</p>
				<p class="normalnesil">Osman Yüksel Serdengeçti, bu ziyaretin arkasından, Hasan Basri Çantay’a gider. Hasan Basri Çantay, âlim, arif bir insandır. Türkçe Kur’an-ı Kerim meali ve hadis tercümeleri başta olmak üzere birçok eseri vardır. İlk Büyük Millet Meclisinde Balıkesir milletvekilidir.</p>
				<p class="normalnesil">Serdengeçti’yi basındaki mücadelesinden dolayı seven ve takdir eden bir zâttır.</p>
				<p class="normalnesil">Serdengeçti’yi karşısında görür görmez der ki:</p>
				<p class="normalnesil">“Deli oğlan! Nurlanmışsın... Nereden geliyorsun?”</p>
				<p class="normalnesil">O da Bediüzzaman’ı ziyaretten geldiğini söyler. Çantay Hoca, çeyrek asırdır görmediği bu kadim dostunun adını duyunca çok heyecanlanır ve hemen:</p>
				<p class="normalnesil">“Hazret ne hâlde, neler anlattı?” diye sorar.</p>
				<p class="normalnesil">Osman Yüksel, ziyaretini özetle anlatır. Ancak bir hususta Çantay Hocanın fikrini merak etmektedir:</p>
				<p class="normalnesil">“Bediüzzaman Hazretleri bana, ‘Şahsiyet yapma, şahıslara dokunma.’ dedi. Sizce de, bana zarar gelecek diye, onların gururlarını kıracak gerçekleri yazmamalı mıyım?”</p>
				<p class="normalnesil">Çantay Hoca:</p>
				<p class="normalnesil">“Bediüzzaman çok doğru söylemiş.” der, “Hata, hakikat de olsa, gurura, enaniyete dokunmayacaksın. Seviyesi yüksek insanlar, insanlarla değil, fikirlerle uğraşırlar. Üstelik şahsiyetini rencide ettiğin adama, hangi hakikati kabul ettirebilirsin ki?”</p>
				<p class="normalnesil">Sonra da bu hususu açıklamak için şu misali anlatmış:</p>
				<p class="normalnesil">“Bizim Balıkesir’in köylerinde, mahsulü yaban domuzlarından korumak için ava çıkılır. Tabiî bu iş epey külfetli ve zordur. Bu sebeple köyler arasında iş bölümü yapılmıştır. Bir kısmı tüfeklerin bakımı ve korunması ile görevlidir. Bir kısmı, domuz için özel domdom kurşunu üretir. Bir kısmı av tazılarından sorumludur... Vakti gelip domuz avına çıkılınca da, domdom kurşununu sadece yaban domuzuna atma mecburiyeti vardır. Ava en çok meraklı olan kişiler bile, önlerine çıkan tavşana, kekliğe domdom kurşununu atamazlar. Eğer av merakı ağır basar da kuralı çiğneyen olursa, o kişi cezalandırılır. Çünkü o güçlü kurşun, sadece domuz için kullanılmak üzere imal edilmiştir, diğer hayvanları paramparça etmek için değil... Osman’ım, sen de bazen bizim tavşanlarımıza domdom kurşunu atıyorsun. Olmuyor... Bediüzzaman, sana bu hususu söylemiş kısaca ve kibarca...”</p>
				<p class="ortayazi">* * *</p>
				<p class="normalnesil">Osman Yüksel Serdengeçti, vefatından kısa bir zaman önce misafirimiz olmuştu. Onu “Şükür Dershanesi” diye tanınan yere götürmüştük. O zamanlar rengârenk naylon perdeler çok revaçtaydı. Okkalı çekyatlar, halıfleksler... Bütün bunlarla donatılmış Nur dershanesine girip oturunca biraz şaşırmıştı.</p>
				<p class="normalnesil">“Burada Üstadın eserleri mi okunuyor?” diye sordu.</p>
				<p class="normalnesil">“Evet ağabey!” deyince de şöyle konuştu:</p>
				<p class="normalnesil">“Ben yıllarca önce Süleymaniye Kirazlımescit Sokağındaki dershaneye gittim. Ne duvarda böyle süslü perdeler, ne de yerde lüks halılar vardı. Hele bu ağır ve kocaman çekyatlar, oranın kapısından bile sığmazdı. Orası âdeta sergisiz ve perdesizdi. Mutfağı fakirdi. Çorba diye getirdikleri şeyi kaşıklamaktan elim kolum yorulmuştu da doymamıştım... Çünkü muhteviyatı sudan ibaretti. Gaz ocağı hem çorba pişiriyor, hem de soba görevi yapıyordu. Çevresine koydukları tenekenin sıcaklığı odayı ısıtsın diye, yemeği mutfakta değil, oturdukları odada pişiriyorlardı.</p>
				<p class="normalnesil">“Ama orada yaşayan hizmet ehli mutluydu. En küçük bir şikâyetleri yoktu. Üstad bildikleri zât gibi, sabır ve şükür içinde imanların imdadına koşuyorlardı. Onlar için bu izbe ve kuytu mekân, İstanbul’un en muhteşem sarayı gibiydi. Çünkü orası, iman hizmetinin mekânı ve Üstadın eviydi. Bu manzarayı görünce dedim ki: ‘Burada ihlâs olur. Burada Allah rızası kazanılır. Zira burasının ve burada bulunanların yönü âhirete dönmüştür.’ Zaten dünyevî beklentisi olan ihlâssızlar böyle bir yerde duramazlar. Burada hayatını Bediüzzaman’a benzetenler yaşar ancak...</p>
				<p class="normalnesil">“Ama şimdi bakıyorum, burada her şey lüks, kaliteli... Bu rahatlık ve varlık içinde ihlâs nasıl korunacak? Nasıl dünyaya meyletmeden, âhiret hayatı esas maksat yapılacak? Allah yardımcınız olsun!”</p>
				<p class="normalnesil">O gece, orada toplayabildiğimiz arkadaşlara epey hatıra anlatmış, hepimizi neşelendirmişti.</p>
				<p class="normalnesil">Gecenin sonuna doğru:</p>
				<p class="normalnesil">“Vakkasoğlu, epey gevezelik ettik! Hadi biraz da Üstad konuşsun. Bakalım bize ne diyecek?” demişti.</p>
				<p class="normalnesil">Ben de orada duran Mektubat’ı açtım ve ilk sayfayı çevirip okumaya başladım. Ancak konu “mevt,” yani “ölüm” idi.</p>
				<p class="normalnesil">Osman Ağabey, ileri derecede parkinson hastasıydı. Yani kendi tabiriyle, o zamanki şartlarda “taksit taksit” ölmekteydi. Osman Ağabeyin durumunu düşünerek, hemen sayfayı değiştirmek, ölüm bahsini geçiştirmek istemiştim. Ancak o, müdahale etti:</p>
				<p class="normalnesil">“Devam et Vakkasoğlu! Tam bana göre bir yer... Bugün yarın yolculuk var. Ölümün önünde bekliyorum. Âhirete iman ettiğim için de ölümden korkmuyorum. Ölüm bahsini okumasak, ölümden kaçabilecek miyiz? Hem Üstad, ölümü bile tatlı anlatıyor, insana sevdiriyor. Ona göre, Allah’tan gelen hiçbir şey çirkin değildir. Oku açtığın yeri, değiştirme. Hastaya göre ilâç çıktı!”</p>
				<p class="normalnesil">Ben de okudum. Büyük bir manevî hazla, hatta bir nevi cezbeyle dinledi:</p>
				<p class="normalnesil">“Mevt [ölüm], vazife-i hayattan bir terhistir, bir paydostur, bir tebdil-i mekândır, bir tahvil-i vücuttur, hayat-ı bakiyeye bir davettir, bir mebdedir, bir hayat-ı bakiyenin mukaddemesidir. Nasıl ki hayatın dünyaya gelmesi bir halk [yaratma] ve takdir iledir; öyle de, dünyadan gitmesi de bir halk ve takdir ile, bir hikmet ve tedbir iledir.”</p>
				<p class="normalnesil">Rahmetli, öyle hüzünlü, öyle huşu içinde, öyle mütevekkilâne bir hâl almıştı ki... Hem okuduğumuz parçadan, hem de Osman Ağabeyin hâlinden hepimiz çok etkilenmiştik.</p>
				</body>
</html>