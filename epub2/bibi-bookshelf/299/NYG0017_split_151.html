<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>NYG0017.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_152">Sararan Yapraklara Ağıt</h1>
				<p class="normalnesililk">Bediüzzaman, Denizli Hapishanesinden çıkmış ve Şehir Oteli’nin üst katında bir odaya taşınmıştı. Karşısında güzel bahçeler vardı. Bahçelerde de birçok kavak ağacı...</p>
				<p class="normalnesil">Bu kavak ağaçları ona, bir zikir halkası oluşturmuş dervişler tarzında görünür. Zira kavak dalları ve yaprakları, havanın esmesiyle, gayet lâtif ve tatlı bir şekilde, cezbeli ve cazibeli hareketlerle raks ediyordu.</p>
				<p class="normalnesil">Bu hâl, zaten hüzün ve gam dolu olan kalbine dokundu. Zira birlikte dokuz ay hapis yattığı en yakın talebelerinden mecburen ayrılmış ve yalnız kalmıştı. Daha doğrusu yalnız bırakılmıştı...</p>
				<p class="normalnesil">Bundan sonra ne olacağı, nerede yaşayacağı hususunda Ankara’dan emir bekleniyordu.</p>
				<p class="normalnesil">Yani mahkemeden beraat etmesi, onu sadece hapishaneden çıkarıyor, ama dışarıda serbest olmasına yaramıyordu.</p>
				<p class="normalnesil">Bu şefkat timsali yürek, his ve düşüncelerinin devamını şöyle açıklar:</p>
				<p class="normalnesil">“Birden güz ve kış mevsimi hatıra geldi ve bana bir gaflet bastı. Ben, o kemal-i neşe ile cilvelenen nazenin kavaklara ve canlılara o kadar acıdım ki gözlerim yaşla doldu...”</p>
				<p class="normalnesil">Çünkü şimdi neşeyle zikreden o dal ve yapraklar, kâinatın süslü perdesi altındaki yoklukları, ayrılıkları hissettirir, hatta ihtar eder. O his gösterir ki, kâinat dolusu ayrılıklar ve sona erişler var. Varlığın güzelliklerini takip eden bitişler ve sona erişler, bütün hüzünlerini onun başına topladı.</p>
				<p class="normalnesil">Bu dayanılmaz burukluk içinde üzgünken, imdadına Muhammedî hakikatin nuru yetişti ve sınırsız hüzünleri ve gamları sevinçlere çevirdi. O Muhammedî nurun verdiği milyonlarca feyizden, yalnız o vakitte o hüzne sunduğu imdat ve teselli için, Hz. Muhammed’e (a.s.m.) karşı ebediyen minnettar oldu.</p>
				<p class="normalnesil">“Gaflet bakışıyla, o mübarek nazenin dal ve yaprakların vazifesiz, neticesiz olarak bir mevsimde göründüğünü, hareketlerinin de neşeden değil, belki güya yokluktan ve ayrılıktan titreyerek hiçliğe düştüklerini gösterir. Halbuki herkes gibi bende de beka aşkı var, ebediyete âşığım... Güzellikleri seviyorum, onların çirkinleşmesini istemiyorum. Hayata ve aynı cinsten olduğum insanlara karşı şefkat duyuyorum.”</p>
				<p class="normalnesil">Yaprakları sarartan güzü ve onları tamamen gideren kışı hatırlamak bütün bu duygularıma o derece dokundu ki, aklımı azap veren bir alete, dünyayı da bir manevî cehenneme çevirdi.</p>
				<p class="normalnesil">İşte o sırada, Hz. Muhammed’in (a.s.m.) insanlığa hediye getirdiği nur, perdeyi kaldırdı. İdam, yokluk, hiçlik, vazifesizlik, gereksizlik ve ayrılık görünen yerlerde, o kavakların her birinin yaprakları sayısınca hikmetleri ve manaları gösterdi.</p>
				<p class="normalnesil">Bu mana ve hikmetleri üç kısımda ele aldı ve şöyle açıkladı:</p>
				<p class="normalnesil">“Birinci kısım: Cenab-ı Hakkın isimlerine bakar. Nasıl ki bir usta harika bir makineyi yapsa, herkes o zâta “Maşaallah, barekallah!” deyip alkışlar. O makine de, kendisinden beklenen neticeleri tam tamına göstererek, hâl diliyle ustasını tebrik eder, alkışlar. Her canlı ve her şey böyle bir makinedir, ustasını tebriklerle alkışlar.</p>
				<p class="normalnesil">“İkinci kısım hikmetleri ise, canlıların ve şuur sahiplerinin nazarlarına bakar. Onlara şirin bir mütalâa yeri ve birer marifet kitabı olur. Manalarını şuur sahiplerinin zihinlerinde, suretlerini hafızalarında, misali levhalarda ve gayb âleminin defterlerinde varlık dairesinde bırakır.</p>
				<p class="normalnesil">“Sonra bu görünen âlemi terk eder, gayb âlemine çekilir. Demek ki görünürdeki bir vücudu bırakır, manevî, gaybî ve ilmî çok vücutları kazanır...</p>
				<p class="normalnesil">“Evet, madem Allah var ve ilmiyle her şeyi kuşatır, elbette yokluk, idam, hiçlik, mahvetme, fâni kılma, hakikat noktasında, imanlıların dünyasında yoktur. Halbuki inançsızların dünyaları, yoklukla, ayrılıkla, hiçlikle, fânilikle doludur.</p>
				<p class="normalnesil">“Kimin için Allah var, ona her şey var. Ve kimin için yoksa, her şey ona yoktur, hiçtir.</p>
				<p class="normalnesil">“Elhâsıl, nasıl ki iman, ölüm vaktinde insanı ebedî bir idamdan kurtarıyor; öyle de, herkesin hususî dünyasını dahi idamdan ve hiçlik karanlıklarından kurtarıyor.</p>
				<p class="normalnesil">“Ve küfür ise, özellikle mutlak küfür [kesin inançsızlık], hem o insanı, hem hususî dünyasını ölümle idam edip, manevî cehennem karanlıklarına atar, hayatının lezzetlerini acı zehirlere çevirir.</p>
				<p class="normalnesil">“Dünya hayatını âhiretine tercih edenlerin kulakları çınlasın! Gelsinler, buna ya bir çare bulsunlar veya imana girsinler, bu dehşetli zararlardan kurtulsunlar.”</p>
				<p class="normalnesil">Böyle çırpınır, ebedî zararlardan korumak için büyük kâinat kitabını okuyamayanları...</p>
				<p class="normalnesil">Kur’an kâinatı, kâinat da Kur’an’ı okur. Bediüzzaman, her ikisinin de talebesidir.</p>
				<p class="normalnesil">Bu sebeple, hiçbir şeyin kuruyup yok olmasına kıyamazdı.</p>
				<p class="normalnesil">Yufka yüreği, en az kendisine acırdı.</p>
				<p class="normalnesil">Dünyanın bütününü şefkatle kucaklardı.</p>
				<p class="normalnesil">Ağaçlar, dallar, yapraklar, canından parçaydı sanki Rabbinin eseri olarak...</p>
				<p class="normalnesil">Kırılıp kopmalarından kırılırdı kalbi, solup sararmalarından dertlenirdi.</p>
				<p class="normalnesil">Manen yaşamaya devam etmeleri, tesellisiydi...</p>
				<p class="normalnesil">Müjdenin sahibi “Güzeller Güzeli” Muhammed’e (a.s.m.) ebediyen ve sınırsızca minnettar kalırdı.</p>
				<p class="normalnesil">Dağlar taşlar, kurtlar kuşlar şahitti ki, inler, ağlar, hıçkırırdı sabahlara kadar; kimsecikler ağlamasın, gönüller hep gülsün diye, insanoğlu iki cihanda, cenneti bulsun diye...</p>
				<p class="normalnesil">Bir kul, Rabbinin kâinat kitabına böyle bir aşkla saygı duyarsa, Yüce Yaratıcı onu bütün bir kâinatla barışık hâle getirmez mi?</p>
				</body>
</html>