<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>NYG0017.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_69">Zulüm Gören Hristiyanlar</h1>
				<p class="normalnesililk">Zulüm ve haksızlık, kimden kime olursa olsun Bediüzzaman’ı etkiliyor, sarsıyor ve ağlatıyordu. Bu muhteşem ruh hâline çok ilginç bir misali İkinci Dünya Savaşı günlerinde yaşamıştı. Başlangıcına, “Gayet ehemmiyetlidir.” yazdığı bir mektubunda, “başkasının günahına ağlayan adam,” şefkatten ibaret bir hâldedir:</p>
				<p class="normalnesil">“Şefkat ve merhametimin şiddetinden, bu kışın soğuğuyla beraber, manevî ve şiddetli bir soğuk ve insanlığın musibetinden gelen felâketler, helaketler, sefaletler, açlıklar şiddetle rikkatime [acıma duygularıma] dokundu.</p>
				<p class="normalnesil">“Birden ihtar edildi ki: Böyle musibetlerde, kâfir de olsa hakkında bir nevi merhamet ve mükâfat vardır ki, o musibet ona nispeten çok ucuz düşer. Böyle semavî musibetler, masumlar hakkında bir nevi şahadet hükmüne geçiyor.</p>
				<p class="normalnesil">“Üç-dört aydır ki, dünyanın vaziyetinden ve harbinden hiçbir haberim yokken, Avrupa’da ve Rusya’daki çoluk çocuğa acıyarak tahattur ettim. O manevî ihtarın beyan ettiği taksimat, bu elim şefkate bir merhem oldu.</p>
				<p class="normalnesil">“Şöyle ki:</p>
				<p class="normalnesil">“O semavî musibetten ve insanlığın zalim kısmının cinayetinin neticesi olarak gelen felâketten vefat eden ve perişan olanlar, eğer on beş yaşına kadar iseler, ne dinde olurlarsa olsunlar ‘şehit’ hükmündedir. Müslümanlar gibi büyük manevî mükâfatları, o musibeti hiçe indirir.</p>
				<p class="normalnesil">“On beşinden yukarı olanlar, eğer masum ve mazlum ise, mükâfatı büyüktür; belki onu cehennemden kurtarır. Çünkü ahir zamanda madem fetret derecesinde din ve din-i Muhammediye (a.s.m.) bir lâkaytlık perdesi gelmiş ve madem ahir zamanda Hz. İsa’nın (a.s.) hakikî dini hükmedecek, İslâmiyetle omuz omuza gelecek.</p>
				<p class="normalnesil">“Elbette şimdi, fetret gibi karanlıkta kalan ve Hz. İsa’ya (a.s.) mensup Hristiyanların mazlumlarının çektikleri felâketler, onlar hakkında bir nevi şehitlik denilebilir.</p>
				<p class="normalnesil">“Bilhassa ihtiyarlar ve musibete uğramış olan, fakir ve zayıflar, müstebit büyük zalimlerin baskı ve şiddetleri altında musibet çekiyorlar. Elbette o musibet, onlar hakkında medeniyetin sefahatinden ve küfranından ve felsefenin sapkınlığından ve inkârcılığından gelen günahlara kefaret olmakla beraber, yüz derece onlara kârdır diye hakikatten haber aldım. Cenab-ı Erhamürrahîmîn’e [merhametlilerin en merhametlisi olan Allah’a] hadsiz şükrettim. Ve o elim elem ve şefkatten teselli buldum.</p>
				<p class="normalnesil">“Eğer o felâketi gören zalimler ve insanlığın perişanlığını hazırlayan gaddarlar ve kendi menfaati için insan âlemine ateş veren bencil, alçak insan şeytanları ise, tam müstahak ve tam adalet-i Rabbaniyedir.</p>
				<p class="normalnesil">“Eğer o felâketi çekenler, mazlumların imdadına koşanlar ve insanlığın istirahati için ve dinî esasları ve semavî [İlâhî] mukaddesatı ve insan haklarını muhafaza için mücadele edenler ise, elbette o fedakârlığın manevî ve uhrevî neticesi o kadar büyüktür ki, o musibeti onlar hakkında şeref sebebi yapar, sevdirir.”</p>
				</body>
</html>