<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>NYG0017.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_195">“Konuşan, Yalnız Hakikattir”</h1>
				<p class="normalnesililk">Bediüzzaman, ömrünün özetini, ömrünün sonunda şöyle seslendirir:</p>
				<p class="normalnesil">“Risale-i Nur’da ispat edilmiştir ki, bazen zulüm içinde adalet tecelli eder. Yani insan bir sebeple bir haksızlığa, bir zulme maruz kalır; başına bir felâket gelir, hepse de mahkûm olur, zindana da atılır. Bu hüküm bir zulüm olur. Fakat bu vakıa, adaletin tecellisine bir vesile olur. Kader-i İlâhî, başka bir sebepten dolayı cezaya mahkûmiyeti hak etmiş olan kimseyi, bu defa bir zalim eliyle cezaya çarptırır, felâkete sürükler. Bu, İlâhî adaletin bir nevi tecellisidir.</p>
				<p class="normalnesil">“Ben şimdi düşünüyorum: Yirmi sekiz senedir vilâyet vilâyet, kasaba kasaba dolaştırılıyor, mahkemeden mahkemeye sevk ediliyorum. Bana bu zalimane işkenceleri yapanların atfettikleri suç nedir?</p>
				<p class="normalnesil">“Dini siyasete alet yapmak mı?</p>
				<p class="normalnesil">“Fakat niçin bunu gerçekleştiremiyorlar?</p>
				<p class="normalnesil">“Çünkü hakikat-ı hâlde böyle bir şey yoktur.</p>
				<p class="normalnesil">“Bir mahkeme aylarca, senelerce suç bulup da beni mahkûm etmeye uğraşıyor. O bırakıyor, diğer bir mahkeme aynı meseleden dolayı beni tekrar muhakeme altına alıyor, bir müddet de o uğraşıyor. Beni sıkıştırıyor. Türlü türlü işkencelere maruz kılıyor. O da netice elde edemiyor, bırakıyor. Bu defa, bir üçüncüsü yakama yapışıyor. Böylece musibetten musibete, felâketten felâkete sürüklenip gidiyorum.</p>
				<p class="normalnesil">“Yirmi sekiz sene ömrüm böyle geçti.</p>
				<p class="normalnesil">“Bana isnat ettikleri suçun aslı esası olmadığını, nihayet kendileri de anladılar. Onlar bu ithamı kasten mi yaptılar, yoksa bir vehme mi kapıldılar?</p>
				<p class="normalnesil">“İster kasıt ister vehim olsun, benim böyle bir suçla münasebet ve alâkam olmadığını, tam bir kat’iyetle yakinen ve vicdanen biliyorum. Dini siyasete alet edecek bir adam olmadığımı, bütün insaf dünyası da biliyor. Hatta beni bu suçla itham edenler de biliyor.</p>
				<p class="normalnesil">“O hâlde neden bana bu zulmü yapmakta ısrar edip durdular?</p>
				<p class="normalnesil">“Neden ben suçsuz ve masum olduğum hâlde böyle devamlı bir zulme ve inatçı bir işkenceye maruz kaldım?</p>
				<p class="normalnesil">“Neden bu musibetlerden kurtulamadım?</p>
				<p class="normalnesil">“Bu hâller, İlâhî adalete aykırı düşmez mi?</p>
				<p class="normalnesil">“Bir çeyrek asırdır bu soruların cevaplarını bulamıyordum, üzülüyordum, mustarip oluyordum. Bana zulüm ve işkence yaptıklarının hakikî sebebini şimdi bildim.</p>
				<p class="normalnesil">“Ben büyük bir üzüntüyle söylerim ki benim suçum, Kur’an’a hizmetimi maddî manevî terakkilerime, olgunluklara âlet yapmakmış... Şimdi bunu anlıyorum, hissediyorum!</p>
				<p class="normalnesil">“Allah’a binlerle şükrediyorum ki, uzun seneler kendi seçimimin dışında olarak iman hizmetimi maddî manevî olgunluk ve terakkilerime, azaptan, cehennemden kurtulmaklığıma, hatta ebedî saadetime vesile yahut herhangi bir maksada alet yapmaklığıma, manevî gayet kuvvetli manialar beni men ediyordu.</p>
				<p class="normalnesil">“Bu derunî hisler ve ilhamlar, beni hayretler içinde bıraktı. Herkesin hoşlandığı manevî makamları ve uhrevî saadetleri, salih amellerle kazanmak ve yola yönelmek, herkesin meşru hakkı olduğu, hem de hiç kimseye hiçbir zararı bulunmadığı hâlde ben ruhen ve kalben bu hâllerden men ediliyordum.</p>
				<p class="normalnesil">“İlâhî rızadan başka, fıtrî ilmî vazifenin sevkiyle, yalnız ve yalnız ‘imana hizmet’ hususu bana gösterildi. Çünkü bu zamanda hiçbir şeye alet ve tâbi olmayan ve her gayenin üstünde iman hakikatlerini, fıtrî kullukla bilmeyenlere, bilmek ihtiyacında olanlara, tesirli bir surette bildirmek, bu keşmekeş dünyasında imanı kurtaracak ve inatçılara kesin kanaat verecek bu tarzda, yani hiçbir şeye alet olmayacak bir tarzda bir Kur’an dersi vermek lâzımdır ki, kesin inançsızlığı ve direnen ve inatçı sapkınlığı kırsın, herkese kat’î kanaat verebilsin.</p>
				<p class="normalnesil">“Bu kanaat de, bu zamanda, bu şartlar dâhilinde, dinin hiçbir şahsî, uhrevî, dünyevî, maddî manevî bir şeye âlet edilmediğini bilmekle hasıl olabilir. Yoksa, komitecilik ve cemiyetçilikten doğan dehşetli dinsizlik şahsiyet-i maneviyesine karşı çıkan bir şahıs, en büyük manevî bir mertebede bulunsa, yine vesveseleri bütün bütün gideremez.</p>
				<p class="normalnesil">“Çünkü imana girmek isteyen inatçının nefsi ve benliği diyebilir ki: ‘O şahıs, dehasıyla, harika makamıyla bizi kandırdı.’</p>
				<p class="normalnesil">“Böyle der ve içinde şüphesi kalır.</p>
				<p class="normalnesil">“Allah’a binlerce şükür olsun ki, 28 senedir dini siyasete âlet ithamı altında, kader-i İlâhî, ihtiyarım haricinde dini, hiçbir şahsî şeye alet etmemek için, insanın zalimane eliyle, adaletin tâ kendisi olarak, beni tokatlıyor, ikaz ediyor.</p>
				<p class="normalnesil">“‘Sakın,’ diyor, ‘iman hakikatini kendi şahsına alet yapma! Tâ ki, imana muhtaç olanlar anlasınlar ki, yalnız hakikat konuşuyor. Nefsin evhamı, şeytanın desiseleri kalmasın, sussun...’</p>
				<p class="normalnesil">“İşte Nur Risalelerinin, büyük denizlerin büyük dalgaları gibi, gönüller üzerinde meydana getirdiği heyecanın, kalplerde ve ruhlarda yaptığı derin tesirin sırrı budur, başka bir şey değil.</p>
				<p class="normalnesil">“Risale-i Nur’un bahsettiği hakikatlerin aynını, binlerce âlim, yüz binlerce kitap, daha beligane neşrettikleri hâlde yine kesin inançsızlığı durduramıyorlar.</p>
				<p class="normalnesil">“Kesin inançsızlıkla mücadelede bu kadar ağır şartlar altında Risale-i Nur bir derece muvaffak oluyorsa, bunun sırrı işte budur:</p>
				<p class="normalnesil">“Said yoktur, Said’in kudret ve ehliyeti de yoktur. Konuşan, yalnız hakikattir, imanî hakikatlerdir.</p>
				<p class="normalnesil">“Mademki hakikatin nuru imana muhtaç gönüllerde tesirini yapıyor, bir Said değil, bin Said feda olsun!</p>
				<p class="normalnesil">“Yirmi sekiz sene çektiğim eza ve cefalar, maruz kaldığım işkenceler, katlandığım musibetler helâl olsun.</p>
				<p class="normalnesil">“Bana zulüm edenlerin, beni kasaba kasaba dolaştıranların, hakaret edenlerin, türlü türlü ithamlarla mahkûm etmek isteyenlerin, zindanlarda bana yer hazırlayanların hepsine hakkımı helâl ettim.</p>
				<p class="normalnesil">“Adil kadere de derim ki:</p>
				<p class="normalnesil">“Ben senin bu şefkatli tokatlarına müstahak idim. Yoksa, herkes gibi gayet meşru ve zararsız bir yol olan bir yol tutarak şahsımı düşünseydim, maddî manevî feyiz hislerimi feda etmeseydim, iman hizmetinde bu büyük ve manevî kuvveti kaybedecektim.</p>
				<p class="normalnesil">“Ben maddî manevî her şeyimi feda ettim, her musibete katlandım, her işkenceye sabrettim. Bu sayede iman hakikatleri her tarafa yayıldı. Bu sayede Nur mekteb-i irfanının yüz binlerce, belki de milyonlarca talebeleri yetişti.</p>
				<p class="normalnesil">“Artık bu yolda, iman hizmetinde onlar devam edeceklerdir ve benim maddî manevî her şeyden feragat mesleğimden ayrılmayacaklardır. Yalnız ve yalnız Allah rızası için çalışacaklardır.</p>
				<p class="normalnesil">“Bize işkence edenler, bilmeyerek, kader-i İlâhînin sırlarına akıl erdiremeyerek, iman hakikatlerinin inkişafına hizmet ettiler.</p>
				<p class="normalnesil">“Bizim vazifemiz, onlar için yalnız hidayet temennisinden ibarettir.</p>
				<p class="normalnesil">“Ben çok hastayım. Ne yazmaya, ne söylemeye takatim kaldı. Belki de bunlar, son sözlerim olur! Medresetü’z-Zehra’nın Risale-i Nur talebeleri, bu vasiyetimi unutmasınlar...”</p>
				</body>
</html>