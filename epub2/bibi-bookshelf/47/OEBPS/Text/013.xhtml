<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">On Üçüncü Bölüm</p>

  <p>İKİ dakika kadar fısıldaşarak birbirimize karşılıklı durumumuzu anlattık. Lentz —o sırada onun Lentz olduğunu bilmiyordum, ne yazık ki— iki metre ötemizdeydi. Kulağı kirişte, ormanı dinliyordu hep. Sonra bize yaklaştı:</p>

  <p>— Belki bizi işitebilirlerdi de! Ardınıza düşen oldu mu?</p>

  <p>Bana sormuştu bunu.</p>

  <p>Nanette ve ben, her ikimiz de, korkmuştuk aslında: İzlendiğimizi sanmıştık. Ama çok geçmeden anlamıştık ki, av henüz başlamamıştı. Çünkü Josefa, bizim suçortağımız olmadığını «ispatlamak» için ateş edeceğini söylemişti havaya. Ama biz hiç bir ses işitmemiştik. Alan ve Lentz de silah sesi işitmemişlerdi. Oysa bu sessiz ormanda bir silah sesi, bir deprem gümbürtüsü kadar etki uyandırırdı.</p>

  <p>Kelimenin tam anlamıyle yolumuzu kaybetmiştik. Hepimiz.. Zaman gemimize hangi yoldan ulaşacağımızı Alan’a sorduğum zaman verdiği cevaptan anladım bunu:</p>

  <p>— Hemen oraya dönmemiz gerekiyor.. demişti.</p>

  <p>Sonra da Lentz’i işaret ederek ekledi alçak sesle:</p>

  <p>— Bu herife... aldanabilirim ama.. pek güvenmiyorum.</p>

  <p>Söyler söylemez de Lentz’e yaklaştı:</p>

  <p>— Nereden gidelim dersiniz?</p>

  <p>Turber’ın emrindeki yaratıkların ve Kızılderililerin ardımıza düşmüş olduğundan emindik artık. İşin kötüsü, kuleyle aramızı kesebilir ya da doğrudan doğruya kulenin yerini saptayıp Lea’yla San’ı gafil avlayabilirlerdi.</p>

  <p>— Sanırım, şuradan.. demişti Lentz.</p>

  <p>Bana, haklı gibi geldi.</p>

  <p>— Ama siz güneyi gösteriyorsunuz.. dedi Alan.</p>

  <p>Ben aynı fikirde değildim. Lentz:</p>

  <p>— Demin ben de yanıldım.. dedi. Hataya düştüm. Ama şimdi eminim kendimden.</p>

  <p>İçtenliği fethetmişti bizleri. Yürüdük. En önde Lentz ilerliyordu. Elden geldiğince az gürültü yaparak onu izlemekteydik. Biraz ötede suların yansıması belirdi.</p>

  <p>— Alan, bak!</p>

  <p>— East River, evet..</p>

  <p>Lentz görmemişti, ya da... görmemiş gibi davranma yolunu seçmişti. Dönüp bize yaklaştı:</p>

  <p>— Ne var, ne oldu?.</p>

  <p>— Şuradaki ırmak.. dedim. Yanlış yoldayız!</p>

  <p>— Bu ırmak.. diye fısıldadı. Bu ırmak, doğuda. Dolayısıyle de Turber’ın gemisinin öte yanda, ırmağın batı yakasında olması gerekmez mi? Ve zaman gemisinin?.</p>

  <p>Haklı gibi görünüyordu. Ve ona uyup ilerledik gene. Bir Kızılderilinin savaş çığlığı mı, bir yarasanın haykırtısı mı, belli olmayan sesler geliyordu çevreden. Hepimiz sonuna değin gergindik. Ben alabildiğine gergindim: Görmeye ve işitmeye çabalıyordum; zordu bu; zordu, çünkü Nanette’e de yardım etmek gerekiyordu. Zifirî karanlıkta ne kadar yol aldığımızı da bilemiyorduk.</p>

  <p>Birden karşımızda bir ışık gördük. Bizim kule miydi yoksa? Hayır, değildi! Nitekim durduk.</p>

  <p>Küçük bir hisardı bu. Bir yapı. Yeni Amsterdam’ın ön karakollarından biri.. Herşeyi bir anda anladık: Gördüğümüz ırmak East River değil, Hudson’dı. Gereğinden fazla güneye doğru gitmiştik, sözün kısası. Ya da... ya da, Lentz bizi yanlış bir yola doğru sürüklemişti. Turber’ın kamp kurmuş olduğu yere doğru.. Ve o anda bizim durumu anlamış olduğumuzu farketti. Alan’ın yanındaydı. Fırlayıp hançerini saplamak istedi ona. Ossaat ateş etti Alan. Ormanda bir top sesi gibi gümbürdedi o kurşun sesi.</p>

  <p>Lentz elinden yaralanmıştı. Gene de hançeri koynuna sokmayı başarabilmişti..</p>

  <p>O kadar kısa bir zamanda olup bitmişti ki herşey, Nanette’i bırakıp adamın üzerine atılamamıştım bile! Ve bu arada Lentz, bir kedi çevikliğiyle fırlayıp bir ağacın arkasına attı kendini. Sonra da karanlığın içinde kaybolup gitti.</p>

  <p>Ardından Alan da fırlamıştı. Nitekim Alan’ın silahını bir kez daha ateşlediğini duyduk.</p>

  <p>İster istemez haykırdım:</p>

  <p>— Bırak, Alan! Bırak ve dön! Unutma ardımızdalar! Dön lütfen, dön!.</p>

  <p>Arkamızdan sesler geliyordu. Batılıların sesiydi bunlar ama İngilizce değildi, anlamıyorduk. Çok geçmeden meşaleler belirdi. Yavaşladık ve yere yattık.</p>

  <p>Hollandalılardı gelenler. Yanlarında köpekleri vardı. Bizi hemen çevirdiler.</p>

  <p>— Alan!. dedim. Değmez.</p>

  <p>Alan rövolverini cebine koydu. Nanette’i koltuk altlarından tutarak ayağa kalktık. Kim olduğumuzu kavrayamamışlar, aralarında tartışmaya koyulmuşlardı. Hepsi sağlam yapılı, gösterişli delikanlılardı, üzerlerinde geniş gömlek ve ceketler, bol pantolonlar ve çivili ayakkabılar vardı. Şapkaları yoktu. Belli ki alelacele giyinmişlerdi. Şaşkınlık içinde bizi inceliyorlardı. Nanette’i bizden ayırıp götürmek istediler.</p>

  <p>Alan:</p>

  <p>— Rahat bırakın onu!. dedi.</p>

  <p>Büyük bir gaftı bu: İngilizce söylemişti! İçlerinden İngilizce konuşan biri:</p>

  <p>— Siz İngiliz misiniz?, diye sordu.</p>

  <p>Hemen ayırdılar bizi.</p>

  <p>— Pis İngilizler!. dedi birisi öfkeyle. Damladılar gene.. Bizim aslan Peter sevinecek bu işe, neme lâzım! Kısa günün kârı diye buna derler işte..</p>

  <p>Bizi, tek tek sıraya dizip, güneye, Yeni Amsterdam’a doğru sürüklediler.</p>
</body>
</html>
