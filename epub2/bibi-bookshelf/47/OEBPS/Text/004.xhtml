<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">Dördüncü Bölüm</p>

  <p>BATAN güneşin ışınları, Turber Kliniği’nin gri duvarları üzerinde birer yangın alevi gibi parıldıyordu şimdi. Genç kızla görüşmemiz bir iki dakika ya sürmüş ya sürmemişti. Birkaç söz söylemek fırsatını bulabilmiştim ona ancak. Beceriksizce birkaç söz:</p>

  <p>— Kim olduğunuzu hatırlıyor musunuz? diye sormuştum.</p>

  <p>Bu soruya cevap vermek için hiçbir çaba göstermemişti genç kız. Bir bana bir Alan’a bakmakla yetinmişti, o kadar. Soruyu yöneltme tarzım onu ürkütmüştü gibi bir izlenim uyanmıştı bende. Yardım ister gibi bir hali vardı. Ama asıl Turber’dan korkuyordu, sanıyorum...</p>

  <p>— Görüşme bitmiştir, dedi Dr. Turber. Buyrun baylar!</p>

  <p>Biz odadan çıkınca da özenle kilitlemişti kapıyı. Genç kız, son ana kadar, hep Alan’a bakmıştı.</p>

  <p>Bizi kliniğin giriş kapısına kadar getirdi Dr. Turber. Sonra da gülümseyerek toka ederken:</p>

  <p>— Umarım, sizi bugünlerde yeniden görmek fırsatı çıkar, Tremont, dedi. Ama bir daha sefere o güzelim Nanette’i de getirmeyi unutmayın, olur mu?</p>

  <p>Şaka yollu söylenmiş olan bu söz, nedense, için için ürpertti beni. Bu basit cümlenin ardında son derece karmaşık ve korkunç bir evren gizlenmekteydi sanki! Nanette için sonsuz bir kaygı yerleşmişti içime: Kızı apartmanda yapayalnız bırakmış olduğumuzu hatırlamıştım.</p>

  <p>Kliniğin kapısında uzun bir süre durup gidişimizi seyreden Dr. Turber, «kötülük»ün bir simgesi gibiydi!</p>

  <p>Yol boyunca hiçbir şey konuşmadık Alan’la. Hep Nanette’i düşünmekteydim. O ciddi olarak tehlikedeymiş gibi bir his vardı içimde. Bir an önce evde, onun yanında olmak istiyordum.</p>

  <p>Nitekim iskeleye gelir gelmez:</p>

  <p>— Hemen Nanette’e telefon edelim! dedim Alan’a.</p>

  <p>— Neden?</p>

  <p>— Kaygılarım var, Alan. Dr. Turber’dan dolayı huzursuzum...</p>

  <p>İlk kabine dalıp numarayı çevirdim ve çok geçmeden de Nanette’in sesi yükseldi alıcıdan:</p>

  <p>— Buyrun, efendim?</p>

  <p>— İyisin ya, Nanette?</p>

  <p>— Elbette, Ed... Sizi merak etmeye başlamıştım ben de! Ne zaman dönüyorsunuz, kuzum?</p>

  <p>— En geç bir saat sonra oradayız.</p>

  <p>Vapura girdiğimizde içim rahattı.</p>

  <p>— Şimdi ne yapacağız, peki?</p>

  <p>— Akşam buraya geri döneceğiz, dostum. Kendi arabamızla...</p>

  <p>— Nanette de bizimle olacaktır, umarım?</p>

  <p>— Hiç şüphen olmasın! Duygularını anlamıyor değilim, Ed...</p>

  <p>— Kızı böyle tek başına evde bırakmamalıydık!</p>

  <p>— Geceleyin sen onanla arabada kalacaksın...</p>

  <p>Benim payıma da beklemek düşüyordu yâni içimden geçenleri sezmiş olmalıydı Alan:</p>

  <p>— İnan bana, en iyisi bu, Ed! dedi, ikimizden birimizin arabada kalıp beklemesi gerekli. Sonra düşün ki ikimiz birden gidecek olursak, görülme tehlikesi bir kat daha artıyor.</p>

  <p>Haklıydı.</p>

  <p>— Seni içeri alabileceğine gerçekten inanıyor musun?</p>

  <p>— Charlie’nin mi? Hiç şüphen olmasın!</p>

  <p>Çok emin konuşuyordu, ama sesindeki titreyişten göründüğü kadar emin olmadığı belliydi. Ama inanmaktan başka bir çaremiz de yoktu ki!</p>

  <p>Alan’ın daha klinikten çıkmadan önce bir plan hazırlamış olduğu anlaşılıyordu. Ne var ki planını açıklamak istemiyordu henüz.</p>

  <p>Apartmana döndüğümüzde Nanette’in bize güzel bir yemek hazırlamış olduğunu gördük. Hemen hiç konuşmadan yedik yemeklerimizi. Konuşsak nereye varacaktık ki? İkimiz de hiçbir şeyden emin değildik. «Belki»lerle dolu bir yol uzanıyordu önümüzde!.. Bir tek nokta kesindi: Dr. Turber’ın eline geçirdiği genç kız, bizim televizyonda görmüş olduğumuz kızdı ve biz o genç kızı, o canavarın elinden kurtarma kararındaydık.</p>

  <p>Arabayı garajdan çıkardığımızda saat sekize yaklaşmaktaydı. İçi kürklü pardösü giymiştik üçümüz de... Hava soğumaya başlamış, gökyüzü bulutlanmıştı. Alan, elinde bir çantayla çıktı atölyeden...</p>

  <p>— Nanette, dedi. Siyah kürkünü alsan iyi olur!</p>

  <p>— Oysa ben bu mantomu çok seviyorum, dedi Nanette. Bu şapkayla da çok iyi gidiyor, öyle değil mi?</p>

  <p>— Kadın her yerde kadındır! diye mırıldandı Alan kendi kendine.</p>

  <p>Bir süre gülüştük. Sonra Alan:</p>

  <p>— Hiç şüphesiz ki çok iyi gidiyor, dedi. Yalnız biz bu akşam operada bir galaya gitmiyoruz, güzelim! Dr. Turber’in kliniğine gidiyoruz. Ve o siyah kap, kurduğum planın aksamaksızın yürümesi bakımından, çok gerekli!</p>

  <p>İki dakika Sonra siyah kürküyle gelmişti Nanette. Siyah kürkü ve çantayı arkaya attı Alan. Araba büyüktü, üçümüz de, her zamanki gibi, ön tarafa oturduk. Alan geçmişti direksiyona.</p>

  <p>— Kaybedecek bir dakikamız dahi yok, dedi. Yirmi dakika içinde iskeleye yetişmek zorundayız; yoksa bir sonraki araba vapuru için tam bir saat beklemek durumunda kalırız!</p>

  <p>Tam vaktinde yetiştik iskeleye ve vapura bindik. Siyah kalın bulutlar yığılmıştı gökyüzüne. Bir ara yağmur da çiselemişti. Staten Island’da inip bir süre yol aldıktan sonra:</p>

  <p>— Şurada büyük bir boş arsa var, dedi Alan.</p>

  <p>Bir yandan da farları söndürmüştü.</p>

  <p>— Nerede olduğumuzu aşağı yukarı kestirebiliyor musun? diye sordum karanlıkta.</p>

  <p>— Klinikten yaklaşık bir kilometre kadar uzakta, dedi. Zaten çok geçmeden ışıklarını görürsün.</p>

  <p>Yeniden yola koyulduk. Çevrede hiçbir ev yoktu. Biraz ileride kliniğin ışıkları görünüyordu gerçekten. Ama, alışılmışın tersine, projektör yanmamaktaydı. Yeniden durdu Alan.</p>

  <p>— Siz burada bekleyeceksiniz, dedi. Ben yolun bundan sonrasını yürüyerek gidip geleceğim.</p>

  <p>— Bir parça daha ileride beklesek?</p>

  <p>— Olmaz!</p>

  <p>— Burayı kolayca bulabileceğinden emin misin dönüşte?</p>

  <p>— Adım gibi. Farları yakmayın sakın!..</p>

  <p>— Ne kadar bekleyeceğiz peki?</p>

  <p>— Gece yarısına kadar.</p>

  <p>— Ya gelmezsen?</p>

  <p>— Merak etme, gelirim.</p>

  <p>Nanette’i yanaklarından öptü. Eliyle omuzuma vurarak:</p>

  <p>— Hadi Ed, dedi. Kıza sahip ol!</p>

  <p>Ben onun yerine direksiyona geçtim. Ve Alan yavaş yavaş silindi gecenin içinde. Saat tam dokuzbuçuktu.</p>

  <p>Alan’ın bir tabancası vardı. Bir tabanca da bende vardı, cebimde. Hiç konuşmaksızm bir süre bekledik.</p>

  <p>Ötelerde bir saat onu çaldı. Emin olmak için çakmağımı yaktım hemen. Nanette sıçradı:</p>

  <p>— Ne var? Ne oldu, Ed?</p>

  <p>— Bir şey yok, canım. Saatime bakmıştım da...</p>

  <p>— On oldu, değil mi?</p>

  <p>— Evet.</p>

  <p>Gene susup bekledik. Alan o sırada kliniğin kapısına ulaşmış olsa gerekti. Ama Charlie’ye nasıl ve ne kadar güvenebilirdi ki? Yarı deli bir delikanlıydı Charlie ve her an her şeyi unutabilirdi! Ayrıca Dr. Turber da görmüş olabilirdi onu, izletmiş, yakalatmış olabilirdi. Ve Alan’ı da tutuklatabilirdi böylece...</p>

  <p>Onbuçuk. On bir... Alan ne yapıyordu acaba şimdi? Niçin bu kadar gecikmiş olabilirdi? Hadi canım! Barbarlar çağında yaşamıyoruz ya biz! Koskoca Yirminci Yüzyıl sona ermek üzere. Diyelim ki Dr. Turber Alan’ı yakalattı, herhalde öldürtmeye kadar vardırmaz işi. Niye olmasın yâni? Olur mu olur! Dakikalar geçiyor ve Alan’ın artık dönmeyeceği düşüncesi iyice belirginlik kazanıyordu zihnimde.</p>

  <p>Nanette, sımsıkı yapışmıştı bana.</p>

  <p>— Saat kaç, Ed? diye sordu.</p>

  <p>— On iki canım.</p>

  <p>— Korkuyorum, Ed! Çok korkuyorum...</p>

  <p>Beklemekten başka ne yapabilirdim, ki? Alan sabaha kadar gelmeyecek olursa gidip bütün Staten Island polislerini uyandırmak ve Turber Kliniği’ne yollamak...</p>

  <p>— Korkma, Nanette. Neredeyse gelir.</p>

  <p>Bir de ben kendim inanabilsem şu söylediklerime!</p>

  <p>Tam o sırada Turber Kliniği’nin üzerindeki projektör yandı. Simsiyah gökyüzüne beyaz ve hareketsiz bir ışık dikilmişti şimdi.</p>

  <p>Nanette’i dürttüm:</p>

  <p>— Ne demek bu? Bir şeyler olup bitiyor orada!</p>

  <p>İkimiz de alabildiğine gergindik.</p>

  <p>— Bir silah sesi, dinle!.. diye haykırdı Nanette birden, ikinci bir silah daha patladı!</p>

  <p>Ben de işitir gibi olmuştum kurşun seslerini. Ama, klinikten gelip gelmediklerini kestiremiyordum. Nanette’i yatıştırmak için:</p>

  <p>— Bir yerlerde bir araba lastiği falan patlamış olsa gerek, dedim.</p>

  <p>— Hayır, olamaz! Çünkü silah seslerinin ardından bir de çığlık işittim. Bir yaralının attığı bir çığlıktı belki de!</p>

  <p>Uzun bir sessizlik izledi bunu. Ortalığı dinlemekteydik. Projektör yanmaya devam ediyordu.</p>

  <p>— İşitiyor musun, Ed? Birisi yaklaşıyor bize doğru!</p>

  <p>Hiçbir şey işitmemiştim! Ama gene de tabancamı cebimden çıkarmayı ihmal etmedim. Nanette yanılmamıştı gerçekten. Karanlıkta taşlara takılan ayak seslerini çok geçmeden ben de işittim.</p>

  <p class="ortali">⁂</p>

  <p>Saat onu çaldığında tenis kortuna ulaşmış bulunuyordu Alan. Charlie orada küçük bir giriş kapısı bulunduğunu söylemişti. Bir süre şaşkınlık içinde gelişigüzel ilerledi. Sonra da birdenbire Charlie’nin söylediği kapının önünde buldu kendini. Parmaklıkların arkasında bir siluet görür gibi oldu.</p>

  <p>— Charlie?</p>

  <p>— Benim, evet.</p>

  <p>— Tek başınasın, değil mi?</p>

  <p>— Elbette!</p>

  <p>İçeri girdikten sonra Charlie’ye kapıyı açık bırakmasını tembih ettikten sonra:</p>

  <p>— Ben gittikten sonra kaparsın, dedi Alan.</p>

  <p>Ve sordu hemen ardından:</p>

  <p>— Buraya gelmekte güçlük çekmedin ya?</p>

  <p>— Katiyen!</p>

  <p>Bu cevap pek doyurmamıştı Alan’ı. Üsteledi:</p>

  <p>— Görülmediğinden eminsin değil mi, Charlie?</p>

  <p>— Şu anda bütün herkes beni yatağımda biliyor.</p>

  <p>— Güzel...</p>

  <p>Nispeten aydınlık bir yere gelmişlerdi. Charlie’nin koyu renk elbiseler giyinmiş olduğunu gördü Alan:</p>

  <p>— Bu siyah giysileri iyi akıl etmişsin! dedi.</p>

  <p>Shakespeare’den bir replikle cevap verdi Charlie:</p>

  <p>— «<i>Karanlık işler karanlık kılıklar içinde yapılmalıdır!</i>»</p>

  <p>Alan, delikanlıyı kolundan tutarak:</p>

  <p>— Burası fazla aydınlık, dedi. Bizi görebilirler! Bence bütün herkes yatıp uyuyuncaya kadar senin odanda bekleyelim, ne dersin?</p>

  <p>— İyi fikir.</p>

  <p>Koyu karanlıkta belli belirsiz seçilen küçük bir servis kapısını işaret etmişti Alan’a. Girip iç avluya geçtiler.</p>

  <p>— Geceleyin kapatmıyorlar mı bu kapıyı?</p>

  <p>— Kapatmaz olurlar mı hiç! Ben açtım içerden. Sonra da dışardan kapalı gözükecek şekle getirdim.</p>

  <p>Vakit pek geç değildi, ama gene de ışık yoktu pencerelerin çoğunda.</p>

  <p>— Hemen hepsi yatmış, dedi Charlie. Bir tek doktor ayaktadır şimdi. O hiç yatmaz!</p>

  <p>Genç kızın odasına nasıl gidileceğini biliyordu delikanlı. Kızılderili bütün geceyi holde bir koltukta oturarak geçirmekteydi. Genç kızı sıkı bir şekilde gözaltında tutmanın görünür bir nedeni yoktu aslında. Ama gene de dikkatli olmak ve özellikle de Kızılderiliyi işkillendirmemek gerekmekteydi.</p>

  <p>— Bu saatte okuma salonunda kimse kalmamıştır, sanırım.</p>

  <p>— Kalmamıştır, dedi Charlie. Benim odama buradan gideceğiz.</p>

  <p>Bir koridorun dibindeki küçük bir lâmbanın kırmızı ışığı, kılavuzunun yüzündeki aşırı sinir gerginliğini farketmesine yetmişti Alan’ın.</p>

  <p>— Ne var onun içinde? diye sordu Charlie.</p>

  <p>Alan'ın koltuğunun altına sıkıştırmış olduğu çantayı göstermekteydi.</p>

  <p>— Âletler var, Charlie. Kızılderili gidip yatınca genç kızın odasını açabilmek için, anlıyor musun?</p>

  <p>Gerçekten de birtakım maymuncukların yanısıra bir kloroform gişesiyle bir de sünger vardı çantada. Tabancasını da öbür elinde, siyah pardösüsünün altında tutuyordu.</p>

  <p>Çok geçmeden bekleme salonuna ulaşmışlardı. Karanlıktı salon. Koridordan sızan ışıkla bir nebze aydınlanıyordu. Charlie Alan’ı kolundan tutup, pencereye doğru çekti.</p>

  <p>— Ne var, Charlie? Birisi mi geliyor yoksa?</p>

  <p>— Kimse yok, dedi Charlie. Görmeni istediğim bir şey var. Bilsen, bu gece neler olacak burada!</p>

  <p>— Söyle, ne olacak?</p>

  <p>— Kara büyü âlemi yapacaklar! Aşağıda, orada...</p>

  <p>Avlunun ortasındaki yapıyı gösteriyordu; yâni laboratuvarı. Laboratuvarın kapısı da kapalıydı.</p>

  <p>— Buradan hiçbir şey göremeyiz, dedi Charlie. Dama tırmanmamız gerekir görebilmek için, istersen hemen gidebiliriz. Anahtar üzerimde. <i>Mavi Sakal</i>’ın cebindpki anahtarın aynısı.</p>

  <p>— Hayır, dedi Alan. Burada biraz daha kalalım.</p>

  <p>Genç kızın odasına girebilmekti asıl istediği şey. Bu arada dama çıkmanın getirebileceği tehlikeleri göze alamıyordu. Yarım saat geçti böylece. Saat on birdi şimdi; avluya bakan bütün ışıklar sönmüş ve ortalığı zifirî bir karanlık kaplamıştı.</p>

  <p>İki kez üstüste birtakım gürültüler işitti Alan. Ama bekleme salonuna hiç giren olmadı. Böylece bir saat daha geçti.</p>

  <p>— Bu kadar beklediğimiz yeter, dedi Alan.</p>

  <p>Charlie yeniden titremeye koyulmuştu:</p>

  <p>— Vakit gece yarısı, değil mi?</p>

  <p>Sayıklar gibi devam ediyordu:</p>

  <p>— Kara büyücülerin saatidir bu; Cehennem’in, Yeryüzü’nü teslim aldığı saattir. Bu saatte ben bile kazanlar dolusu küçük çocuk kanı içip çakallar gibi uluyabilirim!</p>

  <p>— Yeter, Charlie! Artık gitmemiz gerekiyor...</p>

  <p>— Gitmek mi? Ama nereye?</p>

  <p>— Nereye olacak, Charlie? O genç kızın odasına elbette!</p>

  <p>— Evet ama o genç kız odasında değil ki!</p>

  <p>Dayanamayıp haykıracaktı az kalsın Alan:</p>

  <p>— Ne dedin Charlie, ne dedin? O genç kız şimdi odasında değil mi?</p>

  <p>Sımsıkı yakalamıştı kolunu delikanlının. Charlie soluk soluğa:</p>

  <p>— Canımı yakıyorsunuz, diyebildi ancak.</p>

  <p>— Niye daha önce söylemedin bunu bana, Charlie, niye?</p>

  <p>— Sormadınız ki!</p>

  <p>Dişlerini öylesine sıktı ki Alan, neredeyse hepsi ağzına dökülecekti.</p>

  <p>— Peki, Charlie! Şimdi nerede, biliyor musun?</p>

  <p>Başıyla avluyu gösterdi delikanlı:</p>

  <p>— Orada, dedi. Laboratuvarda! Siz gelmeden hemen biraz önce götürdüler oraya onu.</p>

  <p>— Kimler götürdü?</p>

  <p>— Onlar... Dr. Turber’la Unkas adlı o Kızılderili... Unkas bir eski Mohikan’dır, biliyor musunuz?</p>

  <p>Bütün programı altüst olmuştu Alan’ın. Üstelik Charlie’nin şu anda söylediklerinin doğru olup olmadığından da artık emin değildi.</p>

  <p>— İşleri sırasıyla anlat bana Charlie, lütfen!</p>

  <p>Charlie son derece rahat özetledi durumu:</p>

  <p>— Genç kızı getirdiler buraya. Laboratuvara kilitledikten sonra da dönüp gittiler.</p>

  <p>— Ne vakit oldu bu iş?</p>

  <p>— Saat ona doğru... Laboratuvardan çıktıklarını gördüm o genç kızı içeri kapadıktan sonra. Hatta belki Kızılderili orada kalmıştır. Ben size yetişmek için daha fazla bekleyemedim!</p>

  <p>— Ama hiç değilse Dr. Turber’ın ana binaya doğru yöneldiğini gördün, öyle mi?</p>

  <p>— Öyle, evet. Yanılmıyorsam, şimdi doktorun odasında yeni bir kötülük hazırlıyor olsalar gerek. Çok geçmeden de laboratuvara geri dönüp avlarına eziyet etmeye başlayacaklardır.</p>

  <p>Delikanlının söyledikleri hiç de öyle akla aykırı şeyler değildi aslında. Olayların akışı da bunu gösteriyordu.</p>

  <p>— Charlie... Buradan avluya kolayca ulaşabilir miyiz? diye sordu Alan.</p>

  <p>Hiç duraksamasız cevap verdi delikanlı:</p>

  <p>— Elbette! Hem bir dizi ayrı yol var oraya çıkan... Ben kendi evimde gibi dolaşıyorum burada. Hadi gelin!</p>

  <p>Kapkaranlık bir koridora daldılar hemen. Sonra bir merdivenden indiler gene karanlıkta. Charlie’nin açtığı bir kapıdan çıktılar. Şimdi avludaydılar.</p>

  <p>— Buradan laboratuvara ne kadar mesafe var, Charlie?</p>

  <p>— Çok yakın! Kapının yanına birileri bir fıçı koymuş öğleden sonra. Onun arkasında saklanabiliriz!</p>

  <p>Fıçıya yaklaştılar ama söz konusu fıçı ikisinden ancak birini gizleyebilecek büyüklükteydi.</p>

  <p>— Kapı nerde? diye sordu Alan fısıldayarak.</p>

  <p>— Hemen şurada ama ne yapmak istiyorsunuz siz?</p>

  <p>Cevap vermeden kapıya yaslandı Alan. Karanlıkta eliyle yoklamaya başladı, anahtar deliğini bulabilmek için. Kenarları tuğla örülü bir demir kapıydı bu... Turber’la Kızılderili’nin gelmelerinin an meselesi olduğunu çok iyi biliyordu Alan, «<i>Ya şimdi, ya hiçbir zaman!</i>» diye düşündü.</p>

  <p>— Ne yapmak istiyorsunuz?</p>

  <p>Cevap vermedi Alan. Kapıyı tıkırdattı yavaşça. Genç kız, içeriden kendisine yardım edebilirdi. Yeniden bir şey söylemek istedi Charlie. Alan izin vermedi. Bir daha tıkırdattı kapıyı. Biraz da içgüdüsüyle iş görmekteydi. Giriştiği işin başarıyla sonuçlanacağına inanmıyordu. Ancak bir mucize, başarıya götürebilirdi. Ve beklediği mucize gerçekleşti.</p>

  <p>Gerçekten de aralanmıştı kapı. Sadece birkaç santimetre kadar aralanmıştı. Ve anlayamadığı bir dil konuşan genç kızın sesi gelmişti kulağına.</p>

  <p>Çok şaşırmış, afallamıştı birden. Ama Kızılderili ondan da fazla şaşırmıştı. Bu sırada ayağını kapının aralığına sokmayı akıl etti Alan. Sonra da olanca ağırlığıyla yüklenip içeriye devirdi adamı. Hemen arkasından daldı odaya. Silahsız olan Kızılderili toparlandığında, kendini Alan’ın tabancasıyla burun buruna buldu.</p>

  <p>Bir el işaretiyle, adama, kollarını havaya kaldırmasını emretti Alan. Onun ardından odaya dalmış olan Charlie âdeta haykırmaktaydı:</p>

  <p>— Bir tek kelime İngilizce bilmez, Mohikan’dır o!</p>

  <p>Ama Alan’ın tabancayı adamın yüzüne doğrultması yetmiş ve Kızılderili kendisine verilen işarete uyarak yüzünü duvara dönmüştü.</p>

  <p>— Yola getirdiniz onu, yola getirdiniz; diye bağırdı Charlie yeniden.</p>

  <p>Alan susmasını işaret etti ona. Sonra çevresine bakındı ve genç kızı gördü. Kızılderili’nin bir parça ötesinde bir köşeye büzülüp kalmıştı zavallı. Anlatılamaz bir korku dalgalanıyordu yüzünde. Ama Alan’ı hemen tanıdı ve ona doğru yaklaştı hemen.</p>

  <p>Charlie’nin haykırmaları ve gürültüsü işi neredeyse bozacaktı. Kapıyı açık bırakmıştı</p>

  <p>Alan o telaş arasında. Dr. Turber, ışığı pekâlâ görebilir ya da Charlie’nin tiz sesini işitebilirdi. Neredeyse soğukkanlılığını yitirecekti Alan:</p>

  <p>— Sus Charlie, sus! dedi dişlerini gıcırdatarak. Neredeyse bütün kliniği ayağa kaldıracaksın! Hemen kızı al ve çıkar buradan, kolunu sımsıkı tut! Bir an önce kurtulmaya bakacağız!</p>

  <p>Genç kız Alan’ın dediklerini anlamamıştı elbette, ama hareketlerinden yeteri kadar anlam çıkarmıştı. Charlie’ye doğru yürüdü nitekim.</p>

  <p>— Hadi, Charlie! Göreyim seni, hemen tenis kortunun oraya götüreceksin kızı! Kapıya!</p>

  <p class="ortali">⁂</p>

  <p>Yarım dakika kadar ya kalmış ya kalmamıştı orada Alan; ama oradan çıkarken Dr. Turber’ın tüm gizemini de keşfedip öğrenmesine yetecekti bu yarım dakika...</p>

  <p>Şöyle ki:</p>

  <p>Genç kızın hapsedilmiş olduğu oda, bir iç avluya açılmaktaydı. Charlie’nin çığlık almasına sebep olan da işte bu iç avluda gördükleriydi. Alan’ın delikanlıya öfkelenmeye hakkı da yoktu aslında. Çünkü gözlerinin önüne serilen görünüm, bir insanın hayatı boyunca karşılaşabileceği en garip, en inanılmaz görünümlerden biriydi!..</p>

  <p>Ne var ki, Charlie için en garip görünümlerden biri olan şey, Alan için buraya çözmeye geldiği gizemin anahtarını oluşturuyordu: Kurşunî renkte dev gibi bir uzay gemisiydi bu gizem. Uzay gemisi değil, hayır! Bir zaman gemisi... Zaman içinde ileri-geri gidip gelmek için yapılmış bir makine!.. ve... Her bakımdan, televizyonda Central Park’a konduğunu gördükleri dev kuleye benzeyen bir makine!</p>

  <p>Bütün gizem henüz çözülmüş değildi belki, ama bir büyük aşama aşılmış bulunmaktaydı.</p>
</body>
</html>
