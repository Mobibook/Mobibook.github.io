<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">On Dokuzuncu Bölüm</p>

  <p>— ALAN, bu iş yürüyecek mi dersin?</p>

  <p>— Yürümek zorunda!</p>

  <p>Dişlerini sıkarak tekrarladı:</p>

  <p>— Mecburen yürüyecek!</p>

  <p>Tam bir saatlik vaktimiz vardı. Bir saat sonra enerji dağıtımı başlayacaktı yeniden; ve projektör, o korkunç silah, çalışmaz hale girecekti.</p>

  <p>Hudson atölyelerindeki otoriteler açık konuşmuştu bizimle:</p>

  <p>— Bu kızı tanıyan, sizsiniz.. demişlerdi Lea’yı kastederek. Bu silahı da o kız tanıyor ve silahın nasıl kullanılacağını o biliyor. Bu durumu göz önüne alan Bakanlar Kurulu, silah çalışmaya başladığı andan itibaren ikinizden birinin bu kızın yanında olması gerektiğini kararlaştırdı.</p>

  <p>— İkimiz de onun yanında olacağız.. dedi Alan.</p>

  <p>Sadece altmış dakika vardı önümüzde!</p>

  <p>Kontrol masasından yükselen bir hoparlör sesi:</p>

  <p>— Dikkat, arkadaşlar!. dedi. Şu andan başlâyarak dümdüz ilerliyorsunuz. Ve kentin damı iki yüz ile dört yüz metre altınızda kalacak şekilde yükseleceksiniz. Projektörün saçacağı ışık da otuz metre çapında bir daire çizecek!</p>

  <p>Ayarlamayı ben yapacaktım. Silahı Lea çalıştıracaktı.</p>

  <p>— Hazır mısın, Ed?. diye sordu Alan.</p>

  <p>— Evet!</p>

  <p>— Lea?</p>

  <p>Ateş kabininin karanlığında Lea’nın bembeyaz kolu ossaat havaya kalktı:</p>

  <p>— Evet!</p>

  <p>Alan, kontağı açtı hemen ve havalandık. Sonrası göz açıp kapayıncaya kadar olup bitti sanki. Turber’ların yüklendikleri semtler temizlendi ilkin, sonra kentin güneyine doğru ilerledik: Yani Turber’cıların asıl yerleşim yerine. Gittikçe beyazlaşan ve gözleri adeta kör eden kavurucu bir ışık saçıyordu projektör. İnsanlar büyülenmiş gibi oluyordu ilkin, sonra da yanıp bir avuç kül haline geliyorlardı.</p>

  <p>Hepsi ölecekti, belli olmuştu bu. Ama Nanette neredeydi ve o ne olacaktı?.</p>

  <p>Arkadaki görevlilerden biri:</p>

  <p>— Şuraya bakın!. diye haykırdı heyecanla. Turber’ın Jersey’deki özel uçak alanı bu!.</p>

  <p>Ve aynı anda alandan bir alay uçak kalkmıştı. Ama üzerimize gelmiyorlar, kaçıyorlardı. Güneye, Turber’ın tam egemenliği altında olan kesime.</p>

  <p>«İçlerinden biri Nanette’i de götürse bari!.» diye dua ettim. Aynı anda görevlilerden biri:</p>

  <p>— Sadece yirmi dakikamız kaldı!. dedi. Toptan imha edeceğiz, başka çaremiz yok!</p>

  <p>Uçak alanının bulunduğu noktaya doğru inmeye koyulmuştuk. Pek de uzakta değildi bizden. Orada küçük bir tepe vardı. Ama garip bir tepeydi bu: Tabanı maden bir tepe; ve gene maden duvarlarla korunan bir tepe...</p>

  <p>Projektörün öldürücü ışığı yalar yalamaz yıkıldı o duvarlar. Ve Turber’ın zaman gemisi ortaya çıktı.</p>

  <p>Projektörü gemiye çevirmişti Alan. Boğulur gibi haykırdığımı hatırlıyorum:</p>

  <p>— Hayır, Alan! Hayır!.</p>

  <p>Aynı anda görevlilerden birinin sesi yükseldi:</p>

  <p>— Kaçırmayalım onu! Yoksa gene ölüm saçacak bize!.</p>

  <p>Tam o anda da geminin kapı aralığında Nanette’in silueti belirmişti! İnmek isteyen ama inemeyen, ışığın etkisi altında sendeleyen bir Nanette..</p>

  <p>Hemen hemen aynı anda kapıda bir siluet daha belirmişti. Kızılderiliydi bu, Ezik-Burun’du. Nanette’i korkunç bir öfkeyle geminin içine doğru savurdu. Sonra da kolunu kaldırıp bir sinyal verdi. Bunun üzerine karşıda iki siluet daha belirdi: Turber ve Josefa!. Koşuyorlardı. Dev kentte kısılmış kalmış olsalar gerekti ve ancak şimdi yetişebilmekteydiler gemiye. Kadının yardımıyle Turber projektörün etki alanından kendini kurtarmayı başardı. Donup kalmıştık.</p>

  <p>O anda bir görevli atılıp Alan’ın elinden projektörü kaptı ve Turber’la Josefa’ya doğru yöneltti. Yalpaladılar ama gene de ilerlediler. Sonra kadın, bir kukla gibi sendeleyerek yere yıkıldı. Turber da yıkılmıştı. Ama kalktı yeniden. Acıyla kıvranıyordu. Gemiye girmek isterken bir daha düştü ve bu sefer ayağa kalkamadı artık.</p>

  <p>Derin bir soluk aldık: Kâbus sona ermişti!</p>

  <p>Ama bir an sürdü bu. Yeniden dehşete kapıldık, sonra: Gemi havalanmıştı!. Hayır, hayır!. Bir an için kurtulur gibi olmuştu projektörün etkisinden. Sonra yeniden yaladı ışık gemiyi. Ve gemi, içinden yeşil alevlerin fışkırdığı bir maden yığını haline geldi.</p>

  <p class="ortali">⁂</p>

  <p>— İki dakikamız kalmıştı!. dedi görevli. Ucu ucuna basardık işi! Yoksa bu gemi gene başımıza bela olabilirdi..</p>

  <p>Projektör durdurulmuştu artık. Lea, Alan ve ben boş gözlerle bakıyorduk birbirimize: Nanette de yoktu artık!</p>

  <p>Koca kentin bütün güney kesimi, daha bir gün önce Turber’cıların yerleşim yeri olan kesim şimdi bir enkaz yığını halindeydi. Mürekkep karalığında dumanların arasında parlayan yangın ateşleri görülüyor, yer yer büyük patlamalar işitiliyordu.. Bizim özel ricamız üzerine Turber’ın gemisinden çıkarılan cesetleri getirmişlerdi. Nanette yoktu aralarında. Böylece bir gün, sonra bir gün daha geçti.. Ve üçüncü gün... üçüncü gün ancak!</p>

  <p>Geminin en son kalıntılarını toplayan ekipten bir haber ulaştı karargâha: Havada, başlarının birkaç metre üzerinde, düpedüz boşlukta, evet, boşlukta, bir an için insan şeklinde bir varlığın maddeleşip yere düştüğünü görür gibi olmuşlardı. «Sanki bir hayaletti..» diyorlardı olayı anlatırken. Bir genç kızdı yere düşen. Bilinçsiz ama canlı bir genç kız Nanette!.</p>

  <p>Ama tanınmaz halde bir Nanette..</p>

  <p>Nitekim 2445 yılının, o akıl almaz ilerilik çağının en hünerli hekim ve cerrahları, elele verip işe koyulmuşlardı. Bir hafta sonra görebildik ancak kendisini. Fısıltı halinde konuşabiliyordu. Bütün vücudu sargılar içindeydi güzelimin..</p>

  <p>Böylece bir hafta daha geçti. Yastıklarla donanmış bir yatakta yatarken onu görmeye gittik. Bizi görmüyordu, seslerimize göre yönlendiriyordu kendisini. Tamamıyle kavrulmuş bulunan yüzü, kabuk bağlamış yaralarla kaplıydı hep. Bize hoşgeldin anlamında kolunu kaldırabildi sadece. Gülümsemeye çalıştı. Bir gülümseyiş müsveddesiydi bu..</p>

  <p>Üzerine doğru eğildim hafifçe:</p>

  <p>— Nanette, sevgilim benim!</p>

  <p class="ortali">⁂</p>

  <p>Şöyle geçmişti olay:</p>

  <p>Nanette, Turber’ın zaman gemisinin kapı aralığında kalmıştı mahsus. Kendine göre bir planı vardı: Kumanda mevkiinin projektörün yansıyan ışığı dolayısıyle körletici bir karanlık içinde olduğunu biliyordu. Nitekim Jonas’ın bu ışık hakkında bağırarak birşeyler söylediğini de işitmiş bulunuyordu. Zaten ışığı da nerdeyse maddesel bir olgu halinde hissetmekteydi. Geminin dışından bir alay ses geliyordu, bunlar karmakarışık seslerdi... Geminin içini çok iyi biliyordu Nanette. Diz çökmüş durumda Turber’ın gemiye girmesini bekleyen Jonas’ın önünden geçti koşarak ve kadranların sıralı durduğu panoya ulaştı: Panonun hemen üzerinde bir pencere olduğunu, pencerenin açık olduğunu ve yerden en fazla üç metre yükseklikte bulunduğunu da biliyordu.</p>

  <p>Umutsuz bir plandı bu aslında! Gemiyi battal edip hayatını kurtarmak..</p>

  <p>Üstelik de hangi düğmeye basması, hangi şeridi isletmesi gerektiğini katiyen bilmiyordu. Can havliyle panoya doğru atıldı. O incecik zarif parmaklarıyla söküp attı telleri, o güzelim küçücük elleriyle tüpleri kırıp parçaladı.</p>

  <p>Kendini pencereden dışarı atarken, harekete geçip sarsıldığını hissetti geminin. Ve bilinçsizliğin karanlık uçurumuna gömüldü..</p>

  <p>Sadece iki saniyelik bir süre içinde geleceğe doğru uçmuştu gemi. Ama bu iki saniye, bizim zamanımızla üç gün demekti! Zaten onun için üç gün sonra düşmüştü 2445’in dev kenti New York’a..</p>

  <p class="ortali">⁂</p>

  <p>Ama işte bütün o kâbus sona ermişti artık. San bizi almış, kendi çağımıza bırakmıştı. Daha önce 7012’ye uğramış ve Lea’nın dedesine veda etmiştik: Lea, Alan’la birleşmiş ve bizimle dönmüştü. San’sa bizi kendi çağımıza bıraktıktan sonra kendi çağına dönmüştü.</p>

  <p>Central Park’ta ayrıldığımızda ne bizleri ne de San’ın kulesini hiç kimse görmemişti.. Zaten görmüş olsalar da inanmazlardı katiyen! Tıpkı bizim başımızdan geçenlere inanmayacakları gibi...</p>

  <p class="ortali">⁂</p>

  <p>Şu anda şu satırları yazmakta olduğum bugünkü New York’un hemen biraz ötesinde bir küçük çiftlik ve o çiftliğin içinde birbirine tıpatıp benzeyen iki ev var. Bu evlerden birinde Nanette ve ben, öbüründe de Alan ve Lea oturmaktayız. 2445 New York Hükümeti’nin bize ödül olarak verdiği parayla satın aldık o çiftliği.. Çevrede hemen sevdiler bizi, benimsediler. Özellikle Lea’yı.. Sadece genç kadının aslen nereli olduğu hakkında bir karara varamadılar. Komşuların kimisi İsveçli diyor, kimisi de Güney Afrika’ya göçmüş eski bir Hollandalı ailenin torunu.. Bazı geceler, ayışığında acayip bir şekilde dansettiğini görünce afallıyorlar, o kadar. Geçenlerde bir komşu:</p>

  <p>— Lea hanım.. dedi. Olsa olsa Uzaylı olabilir!</p>

  <p>Ve bütün herkes nasıl güldü bu «espri»ye, bilemezsiniz!..</p>
</body>
</html>
