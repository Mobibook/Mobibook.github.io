<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">Sekizinci Bölüm</p>

  <p>ŞİMDİ geriye, Turber ve adamlarının o şafak vakti Central Park’ta bize saldırdıkları ana dönelim.. Bir şeyin bana şiddetle vurduğunu ve düştüğümü hatırlıyorum. Turber, sımsıkı Nanette’i tutuyordu. Düşerken ayaklarına sarıldım; ama birincisinden de şiddetli bir tekme attı başıma ve bütün herşey kapkara kesildi.</p>

  <p>Kendime geldiğimde, Turber’in gemisinin küçük kamerasında bir yatağa uzanmış bulunuyordum. Yara bere içindeydim. Saçlarım, başıma yediğim tekmenin sonucu, kurumuş kanla yapışıp topaklanmıştı.</p>

  <p>Saydam camlı bir pencere vardı kamaranın tavanında. Ve kapı aralıktı.</p>

  <p>Doğrulmayı başardım ama bu çok sürmedi: Bir yaprak gibi hafif hissediyordum kendimi, uçar gibiydim. Yeniden uzandım yatağa. Bayılmış mıydım, uyumuş muydum, bilemiyorum. Yanıbaşımda bir gürültüyle uyanıp fırladım. Turber kamaradaydı ve bana bakıyordu.</p>

  <p>— Güzel!. dedi. Nihayet gelebildiniz kendinize.</p>

  <p>Alaycı bir sesle söylemişti bunları. Umursamaz görünmeye çalışarak:</p>

  <p>— Evet.. dedim. Evet ama Nanette nerede?</p>

  <p>— Demek onun kaderinden endişe ediyorsunuz! O da sizin kaderinizden endişe etmekte..</p>

  <p>Sustu birden. Sonra da gene birden sordu:</p>

  <p>— Aç mısınız?</p>

  <p>— Evet.</p>

  <p>— Birazdan Nanette ve ben kahvaltı edeceğiz. Sizi de çağırırım..</p>

  <p>Bir an sustuktan sonra, gözlerimin içine bakarak sordu birden gene:</p>

  <p>— Edward William, nedir sizin için Nanette?</p>

  <p>Gafil avlamıştı beni. Kekeleyerek:</p>

  <p>— Ne olabilir ki?. dedim. Eski bir arkadaş.</p>

  <p>— Yaa! Hepsi o kadar mı?</p>

  <p>Afallamıştım. Ve o anda Nanette’in benim için ne denli önemli olduğunu anladım.</p>

  <p>Turber devam ediyordu:</p>

  <p>— Kaderin sizi benim elime düşürmesi ne garip bir şey, değil mi?</p>

  <p>— Anlayamadım?</p>

  <p>— Anlamayacak bir şey yok: Nanette sizi seviyor, ben de Nanette’i!</p>

  <p>Bir an durdu, gözlerimin içine bakarak:</p>

  <p>— Yani.. dedi. Yani bu dünyada ikimizden biri fazla..</p>

  <p>İçimi bir ürperti sarmıştı. Ama hemen toparladım kendimi:</p>

  <p>— Saçmalamayın lütfen! Nanette’in beni sevdiğini de nereden çıkardınız? Arkadaşça bir yakınlık duygusu öteden beri vardır aramızda, ama hepsi bu kadar.</p>

  <p>Dalıp gitmişti Turber. Kendi kendine konuşur gibi:</p>

  <p>— Ancak sizin gibi sıradan erkeklere lâyık sıradan bir kız aslında Nanette. Ama gel gör ki ben, büyükler büyüğü görkemli Wolf Turber, o silik kızı seviyorum Allah kahretsin!</p>

  <p>Durdu yeniden. Ve bana bakarak:</p>

  <p>— Onun da beni sevmesini istediğim için bir ricasını, istemeye istemeye kabul etmek zorunda kaldım.. Sizi öldürmeyeceğime dair söz verdim ona, sözün kısası!</p>

  <p>Soğukkanlı görünmeye çalışarak konuştum:</p>

  <p>— Her ilkinize de teşekkür ederim!</p>

  <p>— Buna ihtiyacınız yok..</p>

  <p>Keyifle güldü birden. Ve yüreğime ok gibi saplanan şeyi söyledi:</p>

  <p>— Asıl büyük sorun, Alan’dı. Asıl komplikasyonu çıkaran oydu çünkü; ama kendisi Central Park’taki boğuşma sırasında ölmek nezaketini gösterince sorun kalmadı..</p>

  <p>İnanmak istemedim. Bu adam, biliyordum ki, her an her türlü yalanı rahatça söyleyebilirdi.. Ama ya doğruysa!</p>

  <p>Kapı aralığında bir adam belirmişti:</p>

  <p>— Wolf Turber.. dedi. Gelir misiniz lütfen!</p>

  <p>— Geliyorum, Jonas.</p>

  <p>Gülerek bana doğru eğildi Turber. Elimde olmaksızın başımı çevirdim o korkunç suratını görmemek için.</p>

  <p>— Beni iyi dinleyin.. dedi. Sizi öldürmeyeceğim. Ama unutmayın ki ani bir ölümden çok daha beter durumlara düştüğü olur insanın. Şu anda benim başkentime doğru yol almaktayız. Yolda bir küçük duraklama yapacağız, o kadar. Sizi de birlikte götüreceğiz..</p>

  <p>Korkunç bir kahkaha attı:</p>

  <p>— Ve oraya gelir gelmez Williams... oraya gelir gelmez, evet, kelimenin tam anlamıyle bir canavara dönüşeceksiniz! Gözleri yuvalarından dışarı uğramış, ağzından salyalar akan, elleri birer pençe halini almış, kamburu çıkmış ve konuşma yerine ürkünç hırıltılar çıkaran bir canavara dönüşeceksiniz..</p>

  <p>Bir kahkaha daha savurdu keyifle:</p>

  <p>— Ve Nanette sizi o biçiminiz içinde görür görmez, içini bir tiksinti bürüyecektir. Tiksinti, anlıyor musunuz, tiksinti!</p>

  <p>Doğruldu:</p>

  <p>— Sizi yemeğe çağırmamı bekleyin burada.. dedi. Ve yemekte herhangi bir münasebetsizlik yaptığınız takdirde, Nanette’in yüzünü ancak canavar haline girdiğinizde görebilirsiniz bir daha!</p>

  <p>Kapıyı üzerime kapatıp dışardan kilitledi.</p>
</body>
</html>
