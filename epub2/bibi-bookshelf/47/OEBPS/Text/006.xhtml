<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">Altıncı Bölüm</p>

  <p>BİLİNÇ yitimine uğramamıştı Alan. Müthiş bir düşüş duyumu kapladı varlığını. Dayanılmaz bir sessizlik kaosunun ortasındaydı sanki.</p>

  <p>Ortalık birdenbire kararmış; nesneler gümüş rengi bir ışıkla çerçevelenmişti. Alabildiğine hafiflemiş hissetti kendini birden: Sessizliğin içinde oradan oraya savrulan bir tüy gibiydi.</p>

  <p>Bu duyum uzun sürmedi. Çok geçmeden ilk içeri girdiği andaki normal haline dönüştü ortalık. Alan, oturduğu yerden çevresine bakındı. Beyaz metaldendi zemin; duvarlar ve tavansa, gri-beyaz karışımı renkte bir metalden. Pencere ve kapılar sımsıkı kapalıydı...</p>

  <p>Hemen hemen her şey normaldi. Ama, hayır! Her şey değil; çünkü Alan, zeminin, ayaklarının altında titreşim halinde olduğunu hissetmişti. Alabildiğine hızlı ve son derece güç farkına varılan bir titreşimdi bu. Bir hava akımı gibi yükselip bütün vücudunu saran bir titreşim... Ve bu titreşim, onda, ağırlığından kurtulmuş duygusunu uyandırıyordu.</p>

  <p>Kulenin zaman boyunca hareket ettiğini biliyordu Alan. Bilemediği husus, bu hareketin geleceğe doğru mu, yoksa geçmişe doğru mu gerçekleştiğiydi.</p>

  <p>Öbür yanda Lea ile delikanlı, ibreleri durmadan hareket eden bir dizi kadranı gözlemekteydiler. Alçak sesle konuşuyorlardı. Alan onları işitmiyor, konuştuklarını görüyordu sadece... Lea bir ara ona baktı ve gülümsedi.</p>

  <p>Titreyerek ve güçlükle ayağa kalktı Alan. Lea hemen ona doğru seğirtip kolunu tuttu.</p>

  <p>Alan:</p>

  <p>— Bırakın da kadranlara bir göz atayım, dedi.</p>

  <p>Sözlerinin anlaşılmayacağını biliyordu elbette; ama konuşurken yaptığı jest, onu anlamalarına yetti. Nitekim Lea, hemen kumanda bölmesindeki sefer tablosunun karşısına oturttu onu.</p>

  <p>Delikanlıyı göstererek:</p>

  <p>— San, dedi.</p>

  <p>Delikanlı da gülümsemiş ve elini uzatmıştı ona. Lea’dan bir parça daha boyluydu. Gözleri Lea’nınkiler gibi maviydi onun da. Omuzlarına dökülen kumral saçları vardı. Lacivert bir giysi taşıyordu sırtında. İnsanı daha ilk bakışta çarpan cinsinden çok güzel bir insandı. Kadınsı hiçbir yanı olmayan, tam bir erkek. ..</p>

  <p>Alan’ın elini sıktıktan sonra kadranların karşısındaki koltuğuna oturdu yeniden. Alan, delikanlının Lea’nın ağabeyi olduğunu tahmin etmişti. Gülümseyerek eğildi kadranlara doğru.</p>

  <p>Bir teki dışında kadranların hiçbirinden hiçbir şey anlayamamıştı Alan. Söz konusu tek kadranda ağır ağır hareket eden bir ibre görülmekteydi ve bu ibrenin hareketini çözebiliyordu Alan, ibre 2000 yılına yakın bir rakam göstermekteydi.</p>

  <p>Arkadaşlarıyla konuşamamak çılgına çevirmekteydi Alan’ı. Dr. Turber’ın tutsağı durumunda olan kızkardeşi Nanette ve arkadaşı... Nereye götürmüştü acaba onları? Gel de bil bakalım!</p>

  <p>Buna karşılık bir nokta son derece açıktı: Lea ile San, onun iyiliğini istemekteydiler. Anlayabildiği kadarıyla, kendi çağlarına götürmekteydiler şimdi onu.</p>

  <p>İngilizce, bir ölü dil haline gelmiş olmalıydı onların çağında. Ama o çağa ulaşınca, Alan emindi ki Lea ve San’la anlaşmasını sağlayacak bir yol mutlaka bulunacaktı.</p>

  <p>Lea, onun başındaki yaraları inceledi dikkatle.</p>

  <p>— Zahmete değmez, dedi Alan. İyiyim ben.</p>

  <p>Sonra da derdini anlatabilmek için bir jestin yardımına başvurarak sordu Lea’ya:</p>

  <p>— Peki ama Nanette? O nasıl? O ne oldu? Nerde o şimdi?</p>

  <p>— Nanet, diye tekrarladı Lea.</p>

  <p>Gülümsemişti. Ama yüzü hemen ciddi bir ifadeye büründü.</p>

  <p>Tam bu sırada San, bir el işaretiyle üçünü birden göstererek:</p>

  <p>— Lea, San, Alan, dedi.</p>

  <p>Sonra da kadranı işaret etti başıyla.</p>

  <p>— Alan hemen kavramıştı: Yol almakta oldukları yılı gösteriyordu delikanlı. Söz konusu yıl, 7012 yılıydı...</p>

  <p>— Nanette? diye sordu Alan ısrarla. Nanette? Dr. Turber?</p>

  <p>Kadranı gösteriyordu parmağıyla. Lea ile San başlarını sallamakla yetindiler. Yüzlerinde ciddi ve üzgün bir ifade vardı. Bilmiyorlardı Dr. Turber’ın hangi çağa gittiğini. Alan’a beklemekten başka bir çare kalmıyordu.</p>

  <p class="ortali">⁂</p>

  <p>Daha sonra Lea, kulenin büyük odasına götürdü Alan’ı. Yaklaşık dokuz metre karelik gri-beyaz bir yerdi burası. Pencereler kapalıydı ve ışık geçirmez metal plakalarla örtülüydü. Genç adamın kaynağını belirleyemediği bir ışık aydınlatıyordu odayı. Bu oda, kumanda bölümüyle birlikte, kulenin bütün alt kısmını kaplamaktaydı.</p>

  <p>Odanın iki ayrı kısmı metalik bir perdeyle ana mekândan ayrılmış bulunmaktaydı. Bunlardan birinde erzak vardı, öbüründeyse birtakım âletler... Mırıltıyı andıran bir ses geliyordu ikinci kısımdan. Alan, bir örümcek ağının telleri kadar ince teller gördü, işte bu teller, oradan çıkıp beyaz bir örgü gibi bütün duvarları, tavanı ve tabanı sarmaktaydı. Metalik bir küçük merdiven göze çarpıyordu bir köşede. Sarmal halinde yükselen bu merdiven tavanda bir kapağa ulaşmaktaydı.</p>

  <p>Başıyla merdiveni işaret etti Lea.</p>

  <p>Alan sordu:</p>

  <p>— Çıkmamı istiyorsunuz?</p>

  <p>Gene bir baş işaretiyle cevap verdi genç kız: Evet, istiyordu. Sonra kumanda bölmesine ilerleyip eliyle kadranı gösterdi: 2000 yılını aşmış bulunuyorlardı şimdi. Kardeşine bir şeyler söyledi genç kız, sonra da Alan’ı elinden tutup merdivene yöneldi.</p>

  <p class="ortali">⁂</p>

  <p>Ne inanılmaz bir görünümdü o!</p>

  <p>Kulenin üst kısmını çevreleyen dar bir balkondaydılar. Küçük merdiveni tırmanırken, aşağıya bakmaya cesaret edememişti Alan. Yoğun ama ışıklı bir sisle kuşatılmış hissediyordu kendini. Balkonun parmaklığına sımsıkı yapıştı ve baktı.</p>

  <p>Tek renkli, gri.. alabildiğine gri bir kent uzanıyordu aşağıda göz alabildiğine. Bu hiç gölgesiz ufukta günler ve geceler, mevsimler ve yıllar biribirine karışmaktaydı!</p>

  <p>2000 yılı...</p>

  <p>Bugünkü o koskoca New York ne kadar da küçücük kalıyordu gördüğü «şey»in yanında! Bir dev kent seriliydi aşağıda gerçekten. Günler, haftalar ve aylar boyunca durmadan büyüyen bir dev kent... Kuleden çok daha büyük binalar yükseliyordu dört bir yandan. Bütün bu binalar, başta Central Park olmak üzere, bütün yeşillikleri kemirip yemekteydi. Tüm caddelerin üzerine birer dam geçirilmişti. Bitmek tükenmek bilmeyen kirişler üzerine oturtulmuş uçak alanları görülüyordu yer yer. Örtülü bir kent... Ağaçsız, göksüz, ışıksız bir kent... Hiçbir doğal yanı kalmamış bir yapaylık cehennemi!..</p>

  <p>Kule gittikçe daha hızlı ilerliyordu zaman içinde. Koca kent, ırmakları da örten bir dam altındaydı şimdi. Bu akla hayale sığmaz boyutlu kovanın içinde, milyonlarca ve milyonyonlarca soluk benizli insan yaşıyordu. Ve bunların büyük çoğunluğu güneş ışığı nedir, ayışığı nedir bilmiyordu!.. Denize girmemişti büyük çoğunluğu bunların, bir bahar sabahında yemyeşil taze çimenlerin üzerinde uzanıp doğayla birleşmemişti!..</p>

  <p class="ortali">⁂</p>

  <p>Lea hep yanındaydı Alan’ın. Elini, onu yatıştırmak istercesine, genç adamın kolunun üzerine koymuştu. Zaman zaman onun gözlerinin içine bakıyor ve gülümsüyor, gülümsüyordu.</p>

  <p>Kule ilerlemekte, hep ilerlemekteydi. Şimdi gördükleri kent daha da bambaşkaydı: O cağ mühendislerinin «<i>hiçbir şey yıkamaz</i>» dedikleri bir malzemeden yapılmıştı bütün her şey. İnsanlık, uygarlığın doruğuna ermiş ve dinlenmeye hak kazanmıştı artık. Daha doğrusu öyle sanılmaktaydı. Oysa durup dinlenmek diye bir şey yoktur doğada: Küçücük bir gaflet uykusu, binlerce yıllık bir birikimi silip süpürmeye yeter de artar bile!..</p>

  <p>Nitekim öyle oldu: Durup dinlenmeye alıştı insan ırkı çok kısa bir zamanda ve kaçınılmaz biçimde gerilemeye koyuldu.</p>

  <p>Gerçekten de şimdi gözlerinin altında serili duran kent, bu korkunç çöküşü dile getirmekteydi... İsa’dan sonra 5000 yılındaydılar şu anda. O koskoca New York artık tam bir yıkıntı halindeydi. Doğanın kudretine kafa tutmaya kalkmış olan kenti, vahşi otlar bürümüştü baştanbaşa. Bu korkunç ormanın ortasında, yer yer, o eski görkemli gökdelenlerin artıkları yükseliyordu birer mezar taşı gibi...</p>

  <p>Lea koluna dokundu Alan’ın, şırıldayan sesiyle bir şeyler söyleyerek merdiveni gösterdi.</p>

  <p>İnmemiz mi gerekiyor? diye sordu genç adam.</p>

  <p>Lea çok belirli bir şekilde:</p>

  <p>— Evet, dedi.</p>

  <p>İndiler. Kentin o feci görünümünden uzakta, kendini daha güvenlik içinde hissediyordu Alan. Kule şimdi hareket duygusu uyandırmıyordu. Merdivene girmeden önce dışarı son bir bakış attıklarında ormanın seyrekleştiğini ve bir kır görünümünün ortalığa yerleştiğini gördüler.</p>

  <p>San, aşağıya indiklerinde, kumanda bölümündeydi gene. Kadranların göstergelerine dalıp gitmişti. Bakışlarını oradan ayırmaksızın ana kadranı işaret etti Alan’a: İbre 6650 yılını göstermekteydi.</p>

  <p>Ev sahipleri, yiyecek ve içecek sundular Alan’a. Sonra Lea onun yaralı omzunu ve başını gözden geçirdi yeniden. Genç adam yaralı olduğunu çoktan unutmuş bulunmaktaydı.</p>

  <p>6700, 6800! Yıllar ileriye doğru akıp geçmekteydi durmadan. Ama kule şimdi daha yavaş yol alıyordu. Geminin içindeki mırıltının frekansı düşüyordu yavaş yavaş. 7012 yılına gelmekteydiler.</p>

  <p>Nanette’i ve arkadaşını hatırladı gene Alan: Yılların bu akıl almaz fırtınası ortasında nereye ve hangi çağa savrulmuşlardı acaba? Sonsuz bir yalnızlık ve çaresizlik duygusu kapladı benliğini. Silkinmeyi, toparlanmayı denedi. Kendi kendine güven aşılamak istercesine yüksek sesle:</p>

  <p>— Bakın, Lea, diye başladı konuşmaya. Kızkardeşim Nanette...</p>

  <p>— Nanet, diye tekrarladı Lea, sevgiyle gülümseyerek.</p>

  <p>— Nanette, evet... O korkunç, o pis yaratık Dr. Turber alıp götürdü onu, siz de gördünüz... Kaçırdı onu Dr. Turber!</p>

  <p>— Dr, Turber, dedi Lea.</p>

  <p>O güzelim açık mavi gözlerinden bir karanlık bulut geçer gibi olmuştu.</p>

  <p>— Onu bulmam gerekiyor, Lea! Onu ve arkadaşım Ed’i bulmam ve her ikisini de Dr. Turber’ın pençesinden kurtarmam gerekiyor, anlıyor musunuz?</p>

  <p>Anlayamıyordu Lea, hayır. Sadece sezinliyordu. Bir sevgi, bir dayanışma gösterisi olarak Alan’ın kocaman elini küçücük ellerinin içine almış hafif hafif okşamaktaydı.</p>

  <p>Lanet olsun dil denilen bu engele!</p>

  <p>Alan bir daha denedi:</p>

  <p>— Lea!. Bakın bana lütfen! Ve söyleyin: Turber kimdir sizin için, nereden tanıyorsunuz onu ve sizden ne istiyor?.</p>

  <p>Lea gülümseyerek bakıyordu sadece. Turber’ın adı geçince mahzunlaşmıştı, o kadar.</p>

  <p>San kavramıştı durumu. Kadranın üzerindeki yıllar çizgisinde 7012’yi gösterdi ilkin. Sonra da elini dudaklarına götürdü.</p>

  <p>Alan da kendini toparlamış ve soğukkanlılığını takınmıştı. Gülümsedi. Başını sallayarak:</p>

  <p>— Evet, anladım.. dedi. Oraya varınca konuşmamız mümkün olacak!</p>

  <p>7000 yılına ulaşmışlardı bu arada. Şimdi daha da yavaş ilerliyorlardı. Bütün dikkatini kadranlara vermişti San.</p>

  <p>Lea’nın birdenbire gözleri ışıldadı: Parlak bir fikir doğmuş olmalıydı içine! Nitekim öyleydi de: Staten Island’dan... Turber’ın kliniğinden kaçarken... arabada Nanette’in mantosuna sarınmıştı. Ve manto oradaydı hâlâ: Üzerinde o mantoyla girmişti çünkü kuleye. Bıraktığı koltukta duruyordu manto. Aldı mantoyu ve sarınarak gelip Alan’ın karşısında durdu. O sınırsız inceliği, ufak tefekliği içinde öylesine güzeldi ki! Gök mavisi giysisinin üzerinde siyah manto, omuzlarına dökülen kumral saçları ve eski tasvirlerdeki meleklerinkini andıran gülümseyişiyle... güzelden de ötede, eşsiz bir zerâfeti vardı!</p>

  <p>Sabah göklerini andıran pırıl pırıl açık mavi gözleriyle gülümseyerek Alan’a bakıyordu. Ve genç adamı garip bir heyecan dalgası sardı birdenbire: Sanki hayatında hiç bu kadar güzel bir genç kız görmemişti..</p>

  <p>Lea, mantoyu göstererek:</p>

  <p>— Nanette.. dedi.</p>

  <p>— Evet.. dedi Alan. Nanette’in mantosu. Peki ama neye yarayacak bu?</p>

  <p>Alan’ın, işâret parmağını aldı eline Lea; ve kadranın üzerinde gelişigüzel gezdirip:</p>

  <p>— Nanette, Turber, Edward.. dedi.</p>

  <p>Başını salladı: Nerede olduklarını bilmiyordu. Hemen ardından da mantoyu gösterdi yeniden, gülümsedi:</p>

  <p>— Evet, evet.. dedi.</p>

  <p>Neyi anlatmak istiyordu acaba? Bu manto sayesinde Nanette’in nerede... daha doğrusu, hangi çağda olduğunu öğrenebileceklerini mi?. Herhâlde..</p>

  <p>San iyice gerginleşmişti o arada. Kadran ve düğmelerinin karşısında av kovalar gibiydi. Birden Lea’ya birşeyler söyledi hararetle. Sonra Alan’a elini uzatıp olduğu yerde hiç kımıldamaksızın kalmasını işaret etti.</p>

  <p>Vücudunun bir anda kramp girmişçesine kaskatı kesildiğini hissetti Alan. San bir kaldıracı harekete geçirdi. Kule devrilir gibi oldu: Gelmişlerdi. Bir süre, kısa bir süre, bütün duyuları bulanıklaştı Alan’ın; sonra herşeyi yeniden apaçık oldu. Kumanda odasında titreşim dinmişti artık, o vızıltıyı andıran ses kesilmişti. San kapıyı açtı. Sıcacık güneş ışıkları içeri doldu.</p>

  <p>Central Park’ın 5000 yıl sonraki yerindeydiler!</p>

  <p>Lea ve San, kuleden çıkmasını işaret ettiler Alan’a.</p>
</body>
</html>
