<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">Yedinci Bölüm</p>

  <p>TAŞ bir merdiveni inmekteydiler. Kulenin, dünyanın en güzel çiçekleriyle donanmış bir bahçenin orta yerine konmuş olduğunu gördü Alan. Çiçek kokuları dalgalanıyordu havada. Hemen bir parça ilerde bir dere akıyordu şırıldayarak.</p>

  <p>Bahçe yedi-sekiz metre yüksekliğinde bir duvarla çevriliydi. Giriş kapısının yanında, duvarın üzerinde bir adam bekliyordu. Elini sallayarak selâmladı onları. Alan, birdenbire uyanmıştı: Bütün bunları, bu bahçeyi, bu duvarı, duvarın üzerinde bekleyen nöbetçiyi... bütün bunları, evet... televizyonda görmüşlerdi. Kulenin yola çıkışına tanıklık etmiştik o gece, evet!</p>

  <p>Alan duvarın arkasında ince uzun bir kır halinde uzanan bir ada gördü: Manhattan’dı bu. Adanın arkasında akan ırmağı gördü: Hudson. Irmağın kıyısını süsleyen yarları da seçebiliyordu. Hemen beride, ekili küçük tarlalar uzanmaktaydı. Acayip yapılı hayvanlar çekiyordu kağnıları ağır ağır. Biribirlerine yakın kurulmuş evleriyle daha çok ilkel bir köyü anımsatan bir şehir. Irmak boyunca, parlak renkli giysiler kuşanmış köylüler gördü Alan. Ve bütün bu imgelerden şunu çıkardı: Barbarlık çağına bir dönüş değildi bu; bir çöküşün kaçınılmaz sonucuydu; doruğuna ulaşmış olan bir uygarlık göçmüş ve işte bu manzaraya ulaşmıştı sonunda.</p>

  <p>Lea önden yürüyordu. Gene çiçeklerle donanmış bir bahçeye girdiler. Tek katlı bir ev vardı ilerde. Ve evin kapısında ak saçlı, kocaman beyaz sakallı bir adam duruyordu. Keşişler gibi bir iple bağlamıştı belinden, üzerindeki boz giysisi..</p>

  <p>Lea ile San’ı şefkatle selamladı adam. Alan’a şaşkınlıkla ve biraz da güvensizlikle baktı. Lea hızla birşeyler söyledi ona. Bunun üzerine, gülümseyerek Alan’a yaklaşıp, «Eski İngilizce» dediği dille ve alabildiğine yumuşak bir sesle konuştu:</p>

  <p>— Lea’yı Turber’ın pençelerinden çekip kurtardığınız için size en derin teşekkürlerimi sunmakla şeref duymaktayım!</p>

  <p>Alan, kararlı bir sesle:</p>

  <p>— Onu mutlaka bulmamız gerekiyor.. dedi. Nasıl başarabiliriz bunu, bilmiyorum! Belki bu mantoyla.. Belki, evet; çünkü kızkardeşimin... Nanette’in mantosudur bu..</p>

  <p>Yaşlı adam — adı Povl idi — sakin bir sesle:</p>

  <p>— Sizi birazdan çalışma odama götüreceğim.. dedi. Asistanım Lentz, «zamanı görüm masası»nı hazırlamakta.</p>

  <p>Yarım saat kadar konuştular, ihtiyar Povl, Lea ile San’a çevirmenlik de yapmaktaydı. Dedeleriydi çocukların. Zaman boyunca gezi kulesi’nin gizemini bulan oydu. Kuleyi de o kurup çıkarmıştı ortaya, «zamanı görüm masası» diye adlandırdığı aygıt ve aletler dizisini de.. Bu çöküş çağında yaşamayı sürdürebilmiş ender bilginlerden biriydi. Astrofizik uzmanlığının yanı sıra dilbilginliği de vardı; bu arada, özellikle, geçmiş «ölü» dilleri öğrenmişti.</p>

  <p>Sonunda şu açıklamayı yaptı:</p>

  <p>— Lea’nın ve San’ın babası olan oğlum, günün birinde 1925 yılına iniş yaptı kuleyle. Bir an kaldı orada; ve buraya döndüğünde, yanında kaçak bir yolcu vardı. O yolcunun adı, Wolf Turber’dı!</p>

  <p>Bir anda bütün herşey açıklığa kavuştu Alan’ın gözünde: Buraya gelmişti Turber; kulenin ve «zamanı görüm»ün sırrını ele geçirmiş, kendi zaman gemisini yapmak için adamlar bulup toplamış ve geriye dönmüştü.</p>

  <p>— Aşık olduğunu söylüyordu Lea’ya, ama ona sadece korku veriyordu. Müthiş tedirgin ediyordu kızı, bunu da kendisine söyledik.</p>

  <p>— Nanette gibi.. dedi Alan, acı dolu bir sesle. O kadar iyi anlıyorum ki sizi!</p>

  <p>— Şimdi de kızkardeşiniz o adamın pençesinde! Çok kötü bir durum bu. Bir an önce onu bulup öldürmelisiniz..</p>

  <p>İhtiyarın mavi gözleri ışıldıyordu. Lea dedesine birşeyler söyledi ve adam çevirdi:</p>

  <p>— Bizim Turber’ı öldürmeyi denediğimizi de size söylememi istiyor Lea. Çünkü o, benim oğlumu öldürdü: Lea’nın ve San’ın babasını..</p>

  <p>Platin hâzinemizi koruyordu oğlum. Onu öldürerek hâzineyi çaldı.</p>

  <p>Yaşlı adamın sesi titriyordu. Devam etti:</p>

  <p>— Biz son derece dikkatli kullanırız kulemizi, hiç kötülük yapmayız. Ama Turber gemisini hep kötülük yapmak için kullanır. Oğlumun ölümünden sonra Lea, San ve ben yemin ettik onu öldürüp gemisini yok etmeye..</p>

  <p>Lea ile San, dedelerinin arkasında duruyorlardı. Yüzleri soluklaşmıştı.</p>

  <p>— Elimizde çok az olanak var.. diye sürdürdü konuşmasını Povl. Bizim burada silah bulunmaz. Bu çağda silaha ihtiyacımız yok bizim. Ben kulede gidip gelemiyorum: Şoku kaldıramayacak kadar yaşlıyım. San’ın daima kulede kalması gerekli, onu korumak için. Dolayısıyle de bütün herşey Lea’ya kalıyor. Zaman boyunca kulede seyahat etti. Geçmişte silahlar var, hiç şüphesiz. Ama o çağda durmasını istemiyorum kızımın. Turber çok kudretli, ele geçirilmesi çok güç bir cani.</p>

  <p>Lea babasının sözünü kesti yeniden. Povl:</p>

  <p>— Gayet iyi biliyoruz ki Turber’ın XXV. yüzyılın ortasında bir kalesi var.</p>

  <p>— Benim beşyüz yıl sonramda.. dedi Alan.</p>

  <p>— Evet! Sizin kentiniz onun elinin altında, istediği anda yok edebilir New York’unuzu...</p>

  <p>Lea yeniden sözünü kesmişti babasının. Povl çevirdi:</p>

  <p>— Artık sizin Eski İngilizcenizi öğrenmeye başlayacağını söylüyor. Bir şeye ilgi duyduğu zaman, çok çabuk öğrenir.</p>

  <p>Alan, Lea'nın yüzüne baktı. Genç kız kızarmış ama başını eğmemişti. Elini uzattı. Alan da uzatmıştı elini, ürpermişti: Gizli bir sözleşme imzalar gibiydiler.</p>

  <p>Ardından San elini Alan’a uzattı. Povl:</p>

  <p>— Torunlarım sabırsızlıkla bekledikleri bir dost buldular sizde.. dedi.</p>

  <p>Yaşlı adamın gözlerinde bir ışıltı belirmişti yeniden:</p>

  <p>— Turber’ı öldüreceğimize yemin ettik. Sizin de kızkardeşiniz ve arkadaşınız onun elinde bulunuyor. Elbet siz de istersiniz ki...</p>

  <p>— Onları bulmak isterim elbette.. diye kesti Alan. Ama nerede? Bizim devrimize döneceğini hiç sanmıyorum. Turber’ın XXV. yüzyılda ele geçirilmesi olanakdışı diyorsunuz, öyle mi?</p>

  <p>— Öyle, evet. Ama şu sırada orada değil. Daha önceki çağlardan birinde duracak olursa, ki bunu umuyoruz, işte o vakit şansınızı denemeniz gerekecek.</p>

  <p>Bir adam gelmişti kapıya, Povl’a birşeyler söyleyip gitti. Yaşlı adam ayağa kalktı hemen:</p>

  <p>— Aygıt hazır.. dedi. Kızkardeşinizin mantosu sayesinde Turber herhangi bir çağda durur durmaz yerini belirleyebiliriz. «Yerini belirlesek bile nereden, kimden yardım bulabiliriz?. diye düşündü Alan. Benim anlatacaklarım bütün herkese bir masal gibi, ya da bir deli saçması gibi görünecektir.»</p>

  <p>Alan ancak kendine güvenebileceğini sezdi: Kuleyle gidecekti, gerisi ona bağlıydı..</p>

  <p class="ortali">⁂</p>

  <p>— Buradan gireceksiniz.. demişti Povl. Eğilin lütfen, bizim kapılarımız için çok uzunsunuz!</p>

  <p>Kısık ışınlarla aydınlatılmış bir odaydı bu. Povl, onlar girince ayağa kalkan otuz yaşlarında bir adamı tanıttı:</p>

  <p>— Asistanım Lentz. Azçok o da konuşur sizin dilinizi.</p>

  <p>Adam Alan’a elini uzattı. Povl ekledi:</p>

  <p>— Lentz’in yanında açıkça konuşabilirsiniz. Kendisine tam güvenim vardır: Bizim dışımızda kulenin ve zaman görümün sırrını bilen tek kimse odur..</p>

  <p>Lentz kısa boylu ama güçlü kuvvetli bir adamdı. Saninkine benzer kısa bir giysi vardı üzerinde. Gözlüklerini alnının üzerine doğru kaldırmıştı. Alan’la el sıkışırken:</p>

  <p>— Mantoyu verin de hemen başlayalım.. dedi.</p>

  <p>Aletlerin tüpleri neon lambalarını andırıyordu. Lentz, kendisine uzatılan mantoyu dişli bir aletin içine yerleştirdikten sonra kırmızı bir ışık yakıp ayarladı. Sonra kalkıp tüplerden birinin içine baktı. Duvarda hızla hareket eden küçücük aynalar asılıydı. Masanın üzerinde kadranlar ışıldıyordu. Aynaların üzerinde geniş bir flüoresan ekran görülmekteydi.</p>

  <p>Lea ile San, Alan’ın yanındaydılar. Ekranı gösterdi Lea, sonra da kadranlardan birini işaret etti. Orada Alan’ın anlayabileceği rakamlar vardı. Binlerce yüzyılı kapsayan rakamlardı bunlar. Alan ortada bir sıfır noktası gördü. Endikatör, o noktanın üzerinde sabitleşti.</p>

  <p>Lentz birtakım düğmeleri çeviriyordu durmadan. Ekranda bazı imajlar belirir gibi, oldu, ama bu uzun sürmedi; yeniden bulandı herşey. Lentz, yüzünü buruşturarak:</p>

  <p>— Şimdi gelmiyor.. dedi. Biraz sonra bir daha deneriz.</p>

  <p>Gerginlik içinde beklediler. Lentz, aygıtı çok geçmeden yeniden çalıştırdı. Sonsuzluk kadar uzun birkaç dakika geçti. Sonra da Povl sordu asistanına:</p>

  <p>— Eteri kontrol ettin mi?</p>

  <p>— Evet.</p>

  <p>— Sonuç?</p>

  <p>— Yok! Korkarım, bulamayacağız onları..</p>

  <p>Alan gözlerinin içine baktı adamın:</p>

  <p>— Doğru mu bu?</p>

  <p>Alan’ın bakışı karşısında sıkıntı duymuş gibiydi Lentz:</p>

  <p>— Ben de istiyorum ama olanakdışı görünüyor.. dedi fısıltıyı andırır bir sesle.</p>

  <p>— Belki de halâ gezer durumdalar.. dedi Povl. Denemeye devam edelim, öbür alet daha hassastır. Bağlantı tüpleriniz nerde?</p>

  <p>— Yanda.. dedi Lentz, aynı sıkıntılı sesle.</p>

  <p>Masanın başından kalkıp yan odaya geçti.</p>

  <p>Kapı aralık kalmıştı, Asistanın ağır ağır yer değiştirdiğini işitti Alan. San ile Lea bir süre kısık sesle konuştuktan sonra Povl’a döndüler. Dedeleri onları dinledikten sonra Alan’a:</p>

  <p>— Size şunu söylememi istiyor Lea.. dedi. Eğer Turber kızkardeşinizi 2445’e götürdüyse durum tamamıyle umutsuz değildir. Çok güçlü bir silahın yerini saptamış bulunmaktayız.</p>

  <p>Yaşlı adam sesini alçaltmıştı. Lea ile San ona doğru eğildiler. Tarihte sözü edilen bir silah vardı. Povl, «projektör» diyordu buna. New York müzelerinden birindeydi, bir çeşit antika olarak kabul edilmekteydi. Tarihçiler (bu tür silahlar uzun süreden beri artık kullanılmadığı halde) «projektör»ün kusursuz bir şekilde çalıştığını söylüyorlardı ağız birliğiyle. Müzede, silahın nasıl kullanılacağı da belirtilmişti.</p>

  <p>Lea ile San, zaman boyunca çıktıkları gezide, bir yıkıntı halini almış olan şehri görmüşlerdi. Müze terkedilmişti. Yani Lea yeniden o çağa, «projektör» almaya gitse hiç kimse yoktu ona engel olabilecek, ihtiyar hep alçak sesle söylüyordu bunları. Kaygılıydı:</p>

  <p>— Bundan hiç kimseye söz etmedik.. dedi.</p>

  <p>— Hangi çağda kalmış bu silah?, diye sordu Alan.</p>

  <p>— Yanılmıyorsam 5000 yılı sularında.</p>

  <p>Tamamıyle tesadüfen içlerinden sadece</p>

  <p>Alan’ın yüzü dönüktü yandaki odanın kapısına. Aleti ayarlamak için hareket halinde olan Lentz’in görüntüsü birdenbire kesilmişti. Alan kuşkulanmıştı. Odanın küçük bir bölümü açık kapıdan görünmekteydi; gerçi Lentz görünürde yoktu ama gölgesi sanki kapının hemen yanında toprağa düşmüştü.</p>

  <p>Alan parmağıyle «sus» işareti yaptı. Sessiz adımlarla kapıya ilerledi. Kapının arkasında duruyordu, evet, Lentz. Sırtını duvara yaslamış, elindeki tüpü bir bezle parlatmaktaydı.</p>

  <p>— Burada olduğunuzu bilmiyordum!. dedi Alan.</p>

  <p>— Alet herdeyse hazır olacak.</p>

  <p>Lentz karşı duvardaki masasının başına döndü.</p>

  <p>Alan da dönüp oturmuştu yerine. Povl’a fısıldadı:</p>

  <p>Bunu daha sonra konuşuruz, şimdi değil.</p>

  <p>Lea Alan’ın kolunu tuttu ve fısıldadı:</p>

  <p>— Evet, evet. Ben anlamak, şimdi değil!</p>

  <p>Kısa bir sessizlik oldu ve bu arada Lentz’in yan odada normal olarak çalıştığını belirten sesler işittiler.</p>

  <p>Alan sordu Povl’a:</p>

  <p>— Aletinizi burada Lentz’in yardımı olmaksızın çalıştırabilir misiniz?</p>

  <p>— Lea ve San çalıştırabilirler ama Lentz kadar kusursuz bir şekilde değil..</p>

  <p>— Gene de bir deneyelim.. dedi Alan. Ama bir dakika bekleyin beni.</p>

  <p>Karşıdaki kapıya yöneldi yeniden:</p>

  <p>— Ne kadar zaman sonra hazır olursunuz, Lentz?</p>

  <p>Lentz işinden başını kaldırmaksızın:</p>

  <p>— Artık bitiyor.. dedi.</p>

  <p>— Güzel! Bu kapıyı kapatıyorum. Hazır olduğunuzda vurarak haber verin lütfen.</p>

  <p>Lentz’in şaşkınlığını görmezden gelerek hızla kapattı kapıyı.</p>

  <p>— Şimdi deneyebiliriz.</p>

  <p>Bir ayarlama denemesine giriştiler. Lea ile San hemen sonuç aldılar: Ekranda bir imaj belirdi. Yıldızlı bir geceydi bu. Bir orman içindeki ağaçsız bir alanda oradan oraya gidip gelen insanlar vardı. Tuhaf giysiler taşıyan iri yarı adamlar. Başlarında tüyler taşıyan yarı çıplak birtakım başka adamlar da ırmağın kıyısında onların yanında durmaktaydılar. Irmakta bir kayık görünüyordu. Bir kamp ateşi yanıyordu kayığın hemen biraz ötesinde. Tam o anda, gemisinin kapısında Turber belirdi. Her zamanki hali içindeydi. Birşeyler beklediği belli oluyordu.</p>

  <p>Kadran 1664 yılını gösteriyordu. Povl, öfkeyle titredi. Lea ile San hemen kestiler bağlantıyı. Sahnenin geçtiği yeri tanımıştı San: Hudson ırmağıydı o ırmak, kulenin bir buçuk kilometre kadar ötesinde akıyordu. Povl konuştu:</p>

  <p>— San yılını, ayını ve gününü biliyor. Turber sizin bu gece oraya gideceğinizi aklının ucundan bile geçirmez. Eğer siz, elinizde rövolveriniz, onun üzerine çullanabilirseniz, işi bitti demektir! Onun o cehennem gemisine ormanın karanlığından yararlanıp sokulabilirsiniz..</p>

  <p>Hemen hazırlığa girişmişlerdi. Lea ve San, Alan’la konuşamadıklarından planlarını orada yaptılar. Povl, çeviriyordu. Sonra da hızla kuleye geldiler. Povl, Alan’ın elini sıktıktan sonra:</p>

  <p>— Talihiniz açık olsun, çocuklarım!. dedi.</p>

  <p class="ortali">⁂</p>

  <p>Hareket şoku henüz geçmişti ki titreşim doğurduğu vızıltıdan farklı bir ses işittiler arkalarında. Ve odanın karanlık köşesinden çıkıp ilerleyen Lentz’i gördüler. Kırışıklarla dolu yüzü gülümsüyordu. Alan’a hitap etti özellikle:</p>

  <p>— Benim de bu sefere katılmamın gerekli olduğunu düşündüm. Size tercümanlık yapabilirim. Çok dikkatli olmamız gerekiyor, inanın ki yardım etmek istiyorum sizlere.</p>
</body>
</html>
