<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">Birinci Bölüm</p>

  <p>ALAN’ın atölyesindeydik. Hemen birkaç dakika önce monte etmiştik televizyon alıcısını. Aygıtı açar açmaz da, eşsiz güzellikte bir esrarengiz genç kız karanlığın içinden çıkıp geldi.</p>

  <p>Vakit gece yarısına yaklaşıyordu. Boğucu şekilde sıcak bir haziran gecesi yaşıyorduk. Alan’ın kızkardeşi Nanette de bizimle birlikteydi atölyede. Bir kenarda oturmuş, yeşil kil yoğurmaktaydı. Boş vakitlerinde her zaman yaptığı işti bu...</p>

  <p>Arada bir başını çevirip bizi şöyle bir seyrettikten sonra:</p>

  <p>— Nasıl gidiyor, çocuklar? Haklayamadmız mı daha o canavarı? diye sormaktaydı.</p>

  <p>New York’taki sayısız istasyonların birinden saat 11.30’da verileceği duyurulmuş olan yeni bir dizi yayını izlemek istiyorduk. Sonunda atölyenin öbür ucundaki geniş koltuklarımıza yerleştik ve büyük bir keyifle alıcıyı açtık.</p>

  <p>Ama aygıttan, ıslığı andırır bir ses yükselmişti. Alabildiğine tiz bir ses... Şaşırıp kalmıştık.</p>

  <p>Ekran düzensiz bir şekilde aydınlanıyordu nedense. Bildiğimiz hiçbir verici istasyon yoktu karşımızda. Nanette umudunu yitirmek üzereydi. Ben düğmeleri gelişigüzel çevirmeye koyulurken Alan da bağlantıları kontrol etmeye girişmişti hemen.</p>

  <p>Nanette, sabırsız bir sesle sordu:</p>

  <p>— Ne oluyor, çocuklar? Neyi kıvıramadınız siz?</p>

  <p>— Biraz sabret, Nan... dedim. Belki anteni iyi bağlayamamıştır Alan!</p>

  <p>Aynı anda sımsıkı yakaladım Nanette’in elini. Ekranda bir imaj belirmekteydi.</p>

  <p>Alan, telaşlı bir sesle:</p>

  <p>— Hiçbir şeye dokunma sakın!.. diye haykırdı.</p>

  <p>Birdenbire gerginleşmiştik. Yavaş yavaş bir boğuntu aldı bu gerginliğin yerini. Sonra da bir korku. Yüreğimizin derinliklerinden kopup gelen, ama kaynağını ve geliş nedenini bir türlü belirleyemediğimiz bir korku... Çünkü bilinmeyen karşımızda duruyordu!</p>

  <p>Ekran, o alıştığımız her zamanki soluk gri rengine bürünmemişti. Yıldızlı bir gece etkisi uyandırıyordu daha çok. Başlangıçta iyice bulanık olan görüntü yavaş yavaş belirleniyordu: Bizim gökyüzümüze hiç mi hiç benzemeyen, kıpkırmızı yıldızlarla donatılmış bir gökyüzü.</p>

  <p>Bir süre koltuklarımızda oturup kaldık öylece. Karşımızdaki sahnenin derinliklerine bakıyorduk: Bitmek tükenmek bilmeyen uzaklıklardan kurulu bir sahneydi seyrettiğimiz...</p>

  <p>Sonra her şey ağır ağır değişmeye koyuldu. Mavimsi bir griliğe dönüştü kırmızılık; belli belirsiz birtakım şekiller biçimlenmeye başladı ekranın ön planında. Acaba bu, bizim dünyamıza ait bir görüntü müydü? Belki de, kimbilir! Yıldızlı gecenin ortasında bulanık gölgeler belirmekteydi. Sürüngen şekillerden oluşma bir bulut yavaş yavaş katılaşıp yoğun bir bitki örtüsü meydana getirmişti bu arada. Ve görüntü berraktı şimdi.</p>

  <p>Lekelerin her biri hem yoğundu, hem de daha ilk bakışta ne olduğu kavranabilir cinsten şeylerdi. Doğayı dile getiren derin tonlardı bunlar, öyle ki seyretmekte olduğumuz şeyin bir görüntü değil de düpedüz yıldızlı gökyüzü olduğunu rahatça söyleyebilirdik.</p>

  <p>Böylece oldukça uzun bir vakit geçti. Yahut da bize uzun geliyordu zaman!..</p>

  <p>Görüntünün ortasında bir hâle oluşmaktaydı şimdi. Birdenbire, gene bir şekil belirip maddeselleşti. Gerçek şeylerin olanca sağlamlığına sahip bir nesneyle karşı karşıyaydık. Bütün bu sahnenin içinde o şekil kadar canlı ve elle tutulur başka hiçbir şey yoktu... Kafes oymalı dev bir kuleydi bu. Yer yer çiçek tarhlarıyla süslü bir çimenliğin üzerine yerleşmiş duruyordu. Kulenin yüksekliği en az yetmiş metreydi. Yukarıya doğru incelerek yükseliyor ve belirsiz bir nokta biçiminde son buluyordu. Kuleyi oluşturan ince kirişler, çeliğe özgü bir sertlik izlenimi uyandırıyordu insanda. Ama renkleri, daha çok, alüminyumu akla getirmekteydi.</p>

  <p>Bizim görüş açımızdan bakınca, kulenin çok yakınında gibiydik; adeta bitişiğinde: Görüntüsü bütün ekranı kaplıyordu çünkü. Tepesinin hemen yakınında bir balkon asılı duruyordu. Küçük pencerelerle donatılmış bir oda görünüyordu balkonun gerisinde. Bu odayla kulenin dibi arasında ve tam ortada ikinci bir oda daha vardı.</p>

  <p>Baktığımda içeriyi rahatça görebiliyordum: Bir merdiven ve asansörü andıran bir şey.</p>

  <p>Kulenin dibi ışık geçirmez eskilde yapılmıştı, hiçbir şey görünmüyordu orada. Biz ekranı seyrederken sahne farkedilmez bir şekilde genişlemişti. Usta yönetmenlerin filmlerindeki gibi bir travling (uzaklı-yakınlı çekim) olmuştu sanki. Şimdi, büyük plan halinde karşımızda duran kulenin girişine bakıyorduk.</p>

  <p>— Görünürde kimsecikler yok Edward, dedi Nanette.</p>

  <p>Alan’ın sesi yükseldi sonra:</p>

  <p>— Şuraya bak, Ed! Duvarın yanına bak!..</p>

  <p>Alan’ın işaret ettiği yerde karanlık bir siluet hareket eder gibiydi. Yuvarlak bir duvarın önünde, oldukça net bir şekilde görünüyordu siluet. Acaba bu gece bekçisi miydi, yoksa bir nöbetçi mi?</p>

  <p>Hemen ardından belli belirsiz bir hareket daha oldu ekranda. Ve bir ikinci siluet belirdi: Bir genç kız siluetiydi bu. Ağır ağır yaklaştı, sonra da merdivene açılan kapının yanında durup kaldı, içeriden gelen bir ışık, kızın siluetini net bir şekilde görmeye yetecek kadar aydınlatmaktaydı orayı.</p>

  <p>Genç kız, ufak tefek ve çok ince belliydi. Açık mavi bir giysi vardı üzerinde. Soluk kumral renkte gür saçları vardı. Ve bu gür saçların üzerinde o ışık, bir taç gibi duruyordu. Geceyi gözledi bir an. Yüz çizgilerini net olarak seçemiyorduk. Bir heykel gibi kımıldamadan duruyordu. Sonra sakince döndü bize doğru. Böylece yüzünü gördüm ve yüz çizgileri hemen belleğime yerleşti. Vaktinden önce olgunlaşmış bu genç kızın yabansı ve büyüleyici bir güzelliği vardı.</p>

  <p>Genç kız yeniden kuleye girdi ve görüntü, birdenbire dağılan bir buğu gibi, bozuluverdi...</p>

  <p>Ekranda hiçbir şey görünmüyordu artık. Çok düzensiz bir şekilde aydınlanıyordu. Bütün her şey başlangıçtaki duruma dönmüştü. Sürekli ve düzgün bir yayın yakalamak mümkün olmuyordu. Televizyonumuz iyi işlemiyordu. Selektörümüz kötü ayarlanmıştı. Anten bozuktu. Kanallar çalışmıyordu. Yürümeyen ve niye yürümediğini de hiçbir zaman öğrenemeyeceğimiz bir şey vardı aygıtta.</p>

  <p>Oysa nereden geldiği bilinmeyen bu görüntüyü izlemiştik. Ve bir süre, birtakım garip şeyler saçarak ışıldayan kesin bir görüntü söz konusuydu. Sağlam ve gerçek, bir yerlerde mutlaka varolması gereken şeylerin bir imajını görmüştük.</p>

  <p>İlk görüntü burada kesilmişti. İkinci görüntü gene aynı gece, ama neredeyse sabaha karşı başladı. Ayar düzenine dokunmaya cesaret edememiştik. Aslında hiçbir verici istasyona ait olmayan, gelişigüzel bir dalga uzunluğunda bırakmıştım aygıtı. Başkaca hiçbir şeye el sürmemiş, yürümeyen yanın ne olduğunu da araştırmaya girişmemiştik. Düşünmüştük ki, bütün her şeyi olduğu gibi bırakırsak, karşımıza çıkan o görüntü, pekâlâ yeniden başlayabilirdi...</p>

  <p>Nitekim sabaha kadar uyumadık o gece. Karşımızdaki ekran gelişigüzel bir biçimde, kesik kesik aydınlanıyordu. Çok sayıda simsiyah nokta vardı ekranda. Birkaç da yeşil ve kırmızı nokta ışıldıyordu.</p>

  <p>Nanette koltuğa kıvrılmış, uyukluyordu şimdi. Alan’la ben, onu rahatsız etmemek için fısıldayarak konuşmaktaydık. Durumda herhangi bir değişiklik olduğu takdirde kendisini uyandıracağımıza söz vermiştik Nanette’e. Ama bir değişiklik olacak mıydı? Uzun susuşlarla kesilen konuşmamızda bu hususu tartışıyorduk hep. Olay bizi iyiden iyice sarmıştı. O görüntü bir başka evrenden gelmiş olamaz mıydı? İnanılmaz bir şey olurdu bu! Ama gayet iyi hatırlıyorum ki, bu olasılığı düşünmüştüm.</p>

  <p>Evet ama böyle bir şeye inanmak için yeterli neden var mıydı elimde? Bir kule ve yıldızlı bir gökyüzü, göğün altında da bir görünüm. Güzelliği tümüyle insansal nitelikte bir genç kız. Bütün bunlarda başka evrene ait olabilecek hiçbir yan yoktu. Bugün bilim açıkça ortaya çıkarmış bulunuyor ki; atmosfer, potansiyel halde görüntü ve seslerle dolup taşmakta.</p>

  <p>Alan benden daha gerçekçidir. Nitekim soruna akılcı bir açıdan yaklaşarak konuşmaya koyuldu:</p>

  <p>— Dinle, Ed! öyle sanıyorum ki biz, o görüntü aracılığıyla, uzakta bulunan ve bilinmeyen bir verici istasyonla ilişki halindeydik.</p>

  <p>— Bu kadar geç vakitte hangi istasyon böyle bir yayın yapabilir, sorarım sana? Bugünü yaşıyoruz Alan, iki bin yılında değiliz!</p>

  <p>Omuz silkmekle yetindi Alan. Düşünceli bir hali vardı. Bir şezlonga uzanmıştı. Duruşuyla, zorlu bir sorunu çözmeye çabalayan genç bir pagan düşünür izlenimi yaratıyordu bende. Alnına düşmüş olan perçemi parmaklarına doladı. Yüzünde kendine özgü belli belirsiz gülümseyiş dalgalandı bir an. Fakat şimdi enikonu dalgın bir ifade belirmişti. Garip bir şey söyledi birden. Sakin ve açık seçik konuşuyordu. Birkaç saniye sonra dile getireceği şeyden epey heyecan duyduğu da belliydi.</p>

  <p>— Bütün o gördüklerimizin dünyamızda olup bittiği düşüncesindeyim. Geçmişte olup bitmiş ya da gelecekte olacak bir sahne söz konusuydu belki de!...</p>

  <p>Sabah olmak üzereydi ki, görüntü ekranda yeniden belirdi. Aynı dev kule, aynı yıldızlı gök ve kulenin dibindeki aynı yuvarlak duvar. Kulenin kapıları ilk görüntüdeki gibi yine aralıktı ve yine içerideki küçük odadan ışık gelmekteydi. Uzun süre hiçbir gelişme olmadı.</p>

  <p>Sonra birdenbire... birdenbire, evet... bu adsız mekânda ve bu belirsiz zaman diliminde bir şeyler olup bitmeye başladı. Yıldızlı fonun önünde, bir adamın siyah silueti belirdi Kolunu havaya kaldırmıştı adam. Aynı anda bir başka siluet belirdi kapının aralığında, üzerinde garip bir elbise olan bembeyaz tenli genç bir adamdı bu. Kulağı kirişte bekledi bir süre. Sinyali alır almaz da hemen cevap verdi.</p>

  <p>Genç kız gözüktü arkasında. Bir süre tartıştılar. Oldukça telaşlı bir halleri vardı. Hareketlerinden gizli ve kaçak bir iş yaptıkları anlaşılıyordu. Biraraya gelmeleri, yukarıdan verilen bir emirle, yasaklanmış gibiydi.</p>

  <p>Yeniden sinyal geldi, yeniden cevap verdiler. Delikanlı itekledi genç kızı. Kapının sürgüsünü açmak istiyordu ama kapı, görüldüğü kadarıyla, direnmekteydi. Genç kızın kendisine yardım etmek, için gösterdiği çaba delikanlıyı öfkelendirmişti. Sonunda kapı açıldı. Süzülür gibi girdiler içeriye. Şimdi de kapatmak gerekiyordu. Zarzor girip kapadılar.</p>

  <p>Tam zamanında uyandırmıştık Nanette’i. Uzun kahverengi saçları darmadağın bir halde omuzlarına dökülmüştü. Kolumuza sımsıkı yapışmış, durmadan soruyordu:</p>

  <p>— Söyleyin bana, ne oldu? Ne oldu, daha önce?</p>

  <p>Alan kendi kendine konuşur gibi:</p>

  <p>— Çok ağır bir kapı bu, dedi. Tam anlamıyla kapayamadılar. Sanırım, içeriden sürgülemekteler. Gerçi bütün her şey sessizce olup bitiyor ama, neredeyse insan demir çubukların tıkırtısını işitecek. Duvarın üzerinde nöbetçi görülmüyor. Ne kadar koyu bir karanlık. Ortalıkta da hiç kimse yok! Ama sen yine de bir şeyler olacağını sezmiyor musun, Nanette?</p>

  <p>Nanette’in cevap vermesine kalmadan haykırdı Alan:</p>

  <p>— Bakın, bakın çocuklar! Olağanüstü bir şey bu!..</p>

  <p>Susmuş, dikkatle seyretmekteydi şimdi. Nanette heyecan ve korkuyla sokuldu bize. Bambaşka bir sahneyle karşı karşıyaydık. Aygıtın hepten bozulduğunu ve çok geçmeden ekranda hiçbir görüntü kalmayacağını sandık bir an. Ama böyle bir şey olmadı. Kısa bir süre sonra, değişimin sahnenin kendisinde olduğunu farkettik.</p>

  <p>Gerçekten de o dev kule, buharlaşıyor ve bir bulutun içinde eriyor gibiydi. Bulunduğu yer hiçbir değişikliğe uğramamıştı oysa. Hep aynı yerde duruyordu kule; ama şu andaki görünüşü, rüyadaki varlıkların görünüşünü andırmaktaydı. Siyah ve beyaz kitlesi, elle dokunulmaz bir hayalet gibi yükseliyordu yıldızların aydınlığında.</p>

  <p>Ve birdenbire farkına vardım ki yuvarlak duvar ortadan yok olmuştu! Yalnız duvar mı? Çimenler de, çiçek tarhları da, ırmak da yok olmuştu ortadan. Bütün arka plan sırra kadem basmıştı!</p>

  <p>Akıp geçiyordu zaman. Zamanın akıp geçtiğini sadece Alan’la Nanette’in konuşmalarını işittiğimden emin olduğum için anlıyordum. Durmaksızın değişime uğramaktaydı sahne. Arka plandaki sis, sonsuz uzaklıklara doğru hızla yayılmaktaydı. Elle dokunulabilir ya da canlı hiçbir şeye rastlamadan bakıyorduk bu bomboş evrene...</p>

  <p>Sonra biçimler belirdi birden. Sonsuzluk birdenbire büzülüp kasılmıştı sanki.</p>

  <p>Bir hâle gibi gözükmeye devam ediyordu kule. Ama ben kulenin daha önce bulunduğu yerde değil de bir ormanın ortasında yükselmekte olduğunu farkettim şaşkınlıkla. Yıldızlar artık silinmişti. Vakit gündüzdü. Beyaz bulutlarla süslü masmavi bir gökyüzü uzanıyordu ekranda. Güneş, ilerideki bir ırmakta yansıyıp ışıldıyordu. Kule hep oradaydı. Yalnız, gündüz aydınlığında daha soluk görünmekteydi.</p>

  <p>Ormanı dikkatle inceleyince, bana hiç de yabancı gelmeyen yaratıklar gördüm, insandı bunlar!.. Evet, buranın, bizim kendi gezegenimizin insanları! Kızılderililer! En ufak bir kuşkum yoktu. Başlarına o hep bildiğimiz uzun tüyleri takmış, âyin giysilerine bürünmüşlerdi. Ve o acayip kuleyi, kulenin gözlerinin önünde maddeleşip somutlaştığını onlar da görmüşlerdi. «Bilinmeyen»le birdenbire yüzyüze gelince neye uğradıklarını anlayamamışlar ve derin bir korkuya kapılmışlardı. Çığlıklar atarak hemen yere kapanıp yalvarmaya koyulmaları, kuleyi, tehdit dolu bir kötülük tanrısı şeklinde algıladıklarını gösteriyordu. işte o vakit anladım ki, Alan Tremont’la Edward Williams’ın şu anda tanıklık etmekte oldukları şey, aslında, uzaysal-zamansal bir olayın kısıtlı bir görüntüsünden, küçücük bir parçasından başka bir şey değildir.</p>

  <p>Hiç değişmemiş olarak, yerinde duruyordu kule. Külrengine bulanmış arka plansa, gelecek olaylara gebe bir halde, durmaksızın değişmekteydi. Gece gelmişti işte yeniden! Daha önce gördüğümüz o yıldızlı gökyüzü... Dev kulenin oluşturduğu hâle, somutlaşıp maddeleşmekteydi şimdi. Gri gölgeler daha karanlık görünüyorlardı. Giderek simsiyah oldular ve sonunda da yeşilimsi bir renge büründüler.</p>

  <p>Kule yeniden elle dokunulur gerçek maddesel şekline kavuşmuştu; onu ilk olarak gördüğümüz zamanki gibiydi. Kapı yine kapalıydı. Kulenin yakınında bir park seçer gibi olduk. Buradaki her şey gibi bakımlı ve güzeldi.</p>

  <p>Bir çığlık attım elimde olmayarak. Alan’la Nanette’in konuşmaları benim düşüncelerimi de yansıtmaktaydı. Çok yakından tanıdığımız bir yerdi burası! Bu kusursuz düzenleniş, bu ağaçlar ve bu yollar, bu fıskiye ve bu göl... Uzakta, kulenin arkasında, alçak ama geniş bir yapı görünmekteydi. Daha ileride, ışıl ışıl bir cadde... Hiçbiri yabancı değildi bunların!</p>

  <p>— Burası, bu gördüğümüz yer, demişti Alan birdenbire. Bir kilometre ötemiz! Central Park bu! Şu da Metropolitan Museum!..</p>

  <p>Cenlral Park, New York! Evet ama ne vakit olup bitiyor bunlar? Central Park’ta böyle bir kule yoktu, gayet iyi biliyorduk hiçbir zaman da olmamıştı! Şu karşımızda gördüğümüz yer, bu çok ünlü parkın gelecekteki görünüşü müydü yoksa?</p>

  <p>Görüntü tamamıyla netti şimdi, çarpıcı bir gerçeklik içindeydi ve tüm ayrıntılarıyla serilmişti önümüze. Birkaç saniye önce görmüş olduğumuz bu orman parçasına insanlar şimdi Central Park diyordu. Bu inanılmaz, bu gerçekdışı kulenin önünde secdeye yatmış Kızılderililer de yoktu artık, ortalıkta hiç kimse yoktu...</p>

  <p>Ön planda, parkın geniş yollarından birinde, mavi üniformalı bir adam gördüm birden. Elektrik fenerlerinden biri, baştan ayağa aydınlatıyordu onu. Ve bu adam, kuleyi seyrederken çığlık atmamak için eliyle ağzını kapadı. Kızılderilileri kulenin karşısında yere kapanmaya zorlayan o atadan kalma derin korkuya kapılmıştı adam. Ama Kızılderililer gibi secdeye varmadı. Tuhaf bir şaşkınlık okunuyordu bakışlarında.</p>

  <p>Alan:</p>

  <p>— Polisi gördün değil mi, Ed? dedi heyecan dolu bir sesle. O da görüyor kuleyi, o da görüyor!..</p>

  <p>Kulenin kapısı açıldı birden. O genç kızın siluetini görür gibi oldum. Dışarıya doğru savrulan siluet, o sırada mehtap ve yıldızlar tarafından aydınlatılan parkın içinde kaybolup gitti. Yarı karanlık dolayısıyla pek emin değildim şu son gördüklerimden. Geri planda, Metropalitan Museum’un ve Beşinci Cadde üzerinde sıralanan dev gökdelenlerin ötesinde tanyeri ağarmaktaydı.</p>

  <p>Kulenin kapıları kapanmış ve kendisi de yeniden örümcek ağını andıran o bulanık şekle dönmüştü. Çok geçmeden de yok olup gitti ortadan... Televizyonu kapamadan önce parkı, o garip konuğu, kuleyi ve polis görevlisinin şaşkınlığını hayalimden bir kez daha geçirdim.</p>

  <p>Ekranın düz yüzeyinde hiçbir imaj ışıldamıyordu artık. Alan ayağa kalkmıştı:</p>

  <p>— Gökyüzüne bak, Ed... dedi. Aynı gökyüzü bu!</p>

  <p>Pencereden rahatça görülebilen göğe dikiliydi bakışları. Gerçekten de gördüğümüz gök, ekranda gördüğümüzün tıpatıp aynısı bir göktü.</p>

  <p>Atölyenin doğuya bakan geniş pencereleri vardı. Ve güneşin ilk ışınları, ekranımızdan sönüp gitmiş olan aynı bulutların arasından süzülerek bize ulaşıyordu. Dalıp gitmiştim. Neydi bu! Ne biçim işti? Alan verdi cevabı:</p>

  <p>— Ekranda doğduğunu gördüğümüz gün bu! Arkamızdaki parktaki o dev kule orada bulunan bir polis tarafından görüldü, şimdi görüldü, bizim yaşadığımız şu anda görüldü. Bugün... bugün olup bitti bütün bunlar!</p>
</body>
</html>
