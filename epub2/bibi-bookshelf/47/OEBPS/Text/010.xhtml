<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">Onuncu Bölüm</p>

  <p>YEMEK faslı bitmiş, Turber ayağa kalkmıştı:</p>

  <p>— Pilotaj odasına gelin.. Oradan daha iyi görürsünüz milyonyılları. Bakalım, ne diyeceksiniz!.</p>

  <p>Ezik-Burun pilotaj odasında tek başınaydı. Altları düğmelerle donanmış kadranların ekranın karşısına oturmuş, gemiyi yönetiyordu. Yüzünde hiçbir ifade yoktu. Biz yaklaşınca başını kaldırıp şöyle bir baktı, o kadar.</p>

  <p>— Buraya oturacağız.. dedi Turber. Nanette, yanıma.</p>

  <p>Beni de zor zaptettiği bir hınçla itmişti.</p>

  <p>Pencerenin yanına oturdum. Koridorun kapısı tam arkama düşüyordu. Gözlerini bize dikmiş olan Josefa’yı gördüm gene. Ama çok geçmeden kayboldu.</p>

  <p>Bu arada Turber, Kızılderiliyle konuşmaktaydı:</p>

  <p>— Nasıl gidiyor, Ezik-Burun?</p>

  <p>— Kayda değer hiçbir şey yok.. dedi Kızılderili, genizden çıkardığı bir sesle.</p>

  <p>Turber bir an düşündü:</p>

  <p>— Peki, öyleyse şimdi daha da uzağa gideceğiz..</p>

  <p>Bana döndü:</p>

  <p>— Bu ilkel çağlarda birkaç fil atası bulabileceğimi sanmıştım. Uygar dünyada fildişi çok para ediyor, bilirsiniz!</p>

  <p>Nanette’in yanına oturmuştu:</p>

  <p>— Artık sadece 1664’te bir gecelik bir mola vereceğiz.. dedi. Sizinle başbaşa kalabilmek için sabırsızlanıyorum, yavrucuğum.</p>

  <p>Bir an durdu ve öyle bir canavardan umulmayacak kadar ciddi ve yumuşak bir sesle:</p>

  <p>— Nanette.. dedi. Size tam bir imparatoriçe hayatı yaşatacağım! Altın ve iktidar: Dünyanın bu iki mutlak efendisi, benim elimde artık! Pek az kaldı, bütün Dünyaya egemen olacağım ve siz benimle övüneceksiniz, güzelim!.</p>

  <p>Nanette, Turber’ın kendisini okşamasına engel olmuştu gene; ve Turber, gene, bunu farketmezlikten gelmişti.</p>

  <p>Kafamda binbir düşünce çakışmaktaydı. Kurtulmamız gerekiyordu bu cendereden, evet! Ama nasıl? Sadece 1664’te bir gecelik bir mola vereceğimizi söylemişti Turber.. Hadi kaçmayı başardık diyelim, o çağda nasıl yaşayabilirdik? Nanette’i böyle bir maceraya sürüklemeye hakkım var mıydı?.</p>

  <p>Birden Turber’ın sesi yükseldi:</p>

  <p>— Şu anda İsa’dan önce tam 1 milyardayız! Ve birazdan ileriye doğru döneceğiz hızla, iyi bakın!.</p>

  <p>Gri ve bulutumsu bir düzlük uzanıyordu altımızda, gerçekdışı bir görünümdü bu. Hiçbir düşün canlandıramayacağı cinsinden bir görünüm.. Vıcık vıcık parçalar vardı, ilerde toprak olacaktı herhalde bunlar ve anakaraları oluşturacaktı, ilk anakaraları.. Ot diye bir şey yoktu henüz, bitkinin b’si yoktu. Buhar bulutları dolanıyordu boz portakal rengi gökte: Atmosfer yeni yeni oluşmaktaydı.</p>

  <p>Bütün büyük tufanları, bütün büyük depremleri, bütün anakaraların parçalanıp yer değiştirmesine yolaçan yerkabuğu çatlamalarını gördük.. Nasıl yeşerebilirdi burada hayat?. Ama gene de yeşerdi: Kazandı zaferi sonunda. Protoplasma, okyanustan karaya tırmandı. Dev hayvanlar çağı geldi: Dinozorlar saltanatı.. Buzullar çağı izledi bunu: Doğa, dev hayvanlarla düştüğü yanılgıyı düzeltiyordu. Evet: Büyükler gitmiş, küçükler kalmıştı.. Ve nihayet insan belirdi; avucunda ucu sivriltilmiş bir taş parçasıyle, bir ağaç dalında tüneyen..</p>

  <p>— Şimdi de Isa’dan önce 1 milyonuncu yıla giriyoruz!.. diye haykırdı Turber.</p>

  <p>Niçin çıkmıştı bu geziye? Bize bir tarih ziyafeti çekeceğini söylüyordu, ama tek ve gerçek amacı bu muydu?</p>

  <p>Çok geçmeden alacaktım cevabı. Gerçek cevabı..</p>

  <p>Nitekim Jonas dalmıştı odaya. Turber’la bir süre alçak sesle konuştular. Ama ben işitebiliyordum seslerini:</p>

  <p>— Zaman görümlerini bozabildik mi, Jonas?</p>

  <p>— Sanırım, evet.</p>

  <p>— Lentz elinden geleni yapacaktır herhalde onlara yollarını şaşırtmak için..</p>

  <p>Bunun hiçbir anlamı yoktu benim için. Alan orada olmuş olsa, hemen anlardı..</p>

  <p>— Evet ama Lea ile San inatçı yaratıklar. O kuleyi ele geçirmek için bir plan yapmalıydınız..</p>

  <p>Turber belli belirsiz gülümsemişti:</p>

  <p>Haklısın, Jonas. Ama düşün ki işim başımdan aşkındı. Lentz eğer akıl edip de kulelerini havaya uçurursa...</p>

  <p>— Kendisi de birlikte havaya uçarak mı? Hayale daldınız galiba, Efendimiz! Yanılmıyorsam, şu anda Lentz’in bir tek tutkusu olabilir: Bize ulaşmak.</p>

  <p>Bulanık bir şekilde de olsa anlamıştım ki Turber’ın o andaki biricik amacı, izini kaybettirmektir. 1664’te durması gerekmekteydi ve o mola sırasında gafil avlanmak istemiyordu.</p>

  <p>Nanette de işitmişti konuşulanları. Bir anlamlı bakışla bunu bana belirtmişti. Bu arada Turber’la Jonas çıktılar. Ezik-Burun bizden yeterince ilerde ve sırtı bize dönük olarak kadranlarının önünde oturmaktaydı. Nanette’e yaklaşıp koluna dokundum hafifçe:</p>

  <p>— Nanette..</p>

  <p>— Evet, Ed?</p>

  <p>— Yalnızız, konuşabiliriz..</p>

  <p>— Ed, ne olur dikkat edin!</p>

  <p>O güzelim eliyle kolumu sıkıyordu.</p>

  <p>— Dinleyin, Nanette. Şu 1664 molasında bir şekline getirip sizi kurtaracağım bu cehennem gemisinden! Nasıl ve ne yapacağımı henüz kestiremiyorum ama...</p>

  <p>Yaklaşan ayak sesleri yükselmişti arkamızdan doğru. Yüreğim ağzıma geldi. Yarı doğruldum oturduğum yerde. Josefa’yı gördüm. Bana eğilerek, ıslık gibi ve kısık bir sesle:</p>

  <p>— Gürültü çıkarma, aptal!. dedi.</p>

  <p>Kızılderiliyi işaret etti bir baş hareketiyle..</p>

  <p>— Ne istiyorsunuz?</p>

  <p>— Söyleyeceğim. Ama çok az vaktim var, Turber nerdeyse sökün eder çünkü..</p>

  <p>— Sizi dinliyorum.</p>

  <p>— Geceleyin, ormanda durduğumuz vakit, anlıyorsunuz ya, size yardım etmenin bir çaresine bakacağım. Sizi ve bu genç kızı karanlıkta gemiden çıkaracağım.</p>

  <p>Soluk soluğaydı kadın.</p>

  <p>— Alın onu ve gidin!. diye tamamladı sözlerini. Bir daha da Turberin onu görmesine meydan vermeyin!</p>

  <p>Severek kabul edebileceğim bir öneriydi bu:</p>

  <p>— Elbette! Ama nasıl yapacağız?</p>

  <p>— Bir yolunu bulacağım ben işin.. Madre de Dios!</p>

  <p>Turber’ı görmüştük aşağıda, koridorun ucunda.</p>

  <p>— Her an hazır bekleyin!. diye fısıldadı.</p>

  <p>Sonra da hızla dönüp uzaklaştı. Koridorda</p>

  <p>Turber’la karşılaştığını gördüm. Sarılıp öptü kadını Turber ve kadın da bu sefer itiraz etmedi.</p>

  <p>— Nanette’ciğimi oyalıyorsunuz demek!. dedi Turber, beni kabaca itip genç kızın yanına otururken.</p>

  <p>Kızılderilinin sesi yükseldi:</p>

  <p>— İsa’dan önce 25.000’deyiz..</p>

  <p>— İşte!. dedi Turber cırtlak bir sesle. Nihayet uygarlık çağı!. Uygarlık burada başlıyor, sevgili Nanette. Onu da aşacağız. Çok geçmeden doruğuna ulaşacak uygarlık ve o zaman ben egemen olacağım bütün dünyaya! Sizinle birlikte ben..</p>

  <p>Saçlarını okşuyordu Nanette’in.</p>

  <p>— En kesin anı seçtim egemenliğimi kurmak için.. diye devam etti. Uygarlığın doruk noktasını.. Sanırım büyük bir savaş olacak, Nanette. Biz kazanacağız bu savaşı. Ve 2445’in büyük New York’unu fethedeceğiz birlikte. Ve siz, doğmuş olduğunuz çağdan 500 yıl sonrasında yaşıyor olacaksınız!.</p>

  <p>Birden, hiç umulmadık bir biçimde Turber’ın duygulandığına tanık oldum. Nerdeyse ağlamaklı bir sesle:</p>

  <p>— Oh, Nanette! Anlamıyor musunuz? Size istediğim anda sahip olabilirim ben. Bundan kolay bir şey yok, inanın ki! Ama ben aşkınızı istiyorum, aşksız olarak sizi değil..</p>

  <p>Nanette, boğuntulu bir sesle:</p>

  <p>— Evet, anlıyorum.. dedi.</p>

  <p>Kızılderilinin sesi yükseldi gene:</p>

  <p>— Yaklaşıyoruz!</p>

  <p>Turber’da bir an önceki duygusallıktan eser kalmamıştı:</p>

  <p>— Yavaşla.. dedi. Bakın, Nanette: Doğumuzda Atlantik Okyanusu serili duruyor. İşte Manhattan adası.. Doğmuş olduğunuz yer! Daha doğrusu 250 yıl kadar sonra doğacağınız yer..</p>

  <p>Kızılderiliye döndü yeniden:</p>

  <p>— İyice yavaşla, Ezik-Burun.. diye buyurdu. Ve unutma: Tastamına 1 Temmuz 1664 gecesi başlarken iniş yapacağız!</p>

  <p>— Hatırımda.. dedi Ezik-Burun sadece.</p>

  <p>1550 yılındaydılar.. Kızılderililerin ağaç kabuğundan kayıkları duruyordu sakin suların üzerinde. Çok geçmeden 1609’a geldiler: Henry Hudson, <i>Half Moon</i> adlı küçücük gemisinin pruvasında, sonradan adını alacak olan ırmağı tırmanmaktaydı..</p>

  <p>Turber, katı bir sesle:</p>

  <p>— Dikkat et, Ezik-Burun!. dedi. Nanette’i, benim sevgili Nanette’imi rahatsız edecek en ufak bir şok bile istemiyorum.</p>

  <p>— Şok olmayacak.. demekle yetindi Ezik-Burun.</p>

  <p>Aşağıda Yeni Amsterdam kenti kurulmaktaydı şimdi. Ve büyümeye koyuldu yavaş yavaş. Kıyıda daha başka Hollanda kolonileri beliriyordu her an. Bolluk içinde yüzen sağlam yapılı Hollandalı erkekler durmadan çalışıyorlardı. İri yarı Hollandalı kadınlar da memnundu hayatlarından. Zaman gemisi ağır ağır ilerliyordu.</p>

  <p>Hollanda kolonilerinin başkanı Peter Stuyvesant’ı gördüler: Tahta bacağının üzerinde sekerek, rakipleri İsveçlilere ve İngilizlere nasıl bir savaş taktiği kullanacağını tasarlıyordu ırmağın kıyısında..</p>

  <p>Hemen hemen gelmiş sayılırdık artık. Gemi iyice yavaşlamıştı. Aşağıda bütün herşey berraktı şimdi, bütün ayrıntılar seçilmekteydi. Turber ayağa kalktı:</p>

  <p>— Hiç kımıldamayın, Nanette!. dedi!. Ve sakin olun. Sımsıkı yapışın koltuğunuzun kollarına, yeter. Sakın korkmayın!</p>

  <p>Ezik-Burun’a döndü yeniden:</p>

  <p>— Irmağın kıyısını ayarla ve geceyi bekle!. dedi.</p>

  <p>Gece inmekte gecikmeyecekti. Kalbim hızla çarpmaya başlamıştı. Mümkün olacak mıydı acaba, kurtulabilecek miydik? Bir ara Josefa’yı gördüm koridorda: Ayakta, duvara yaslanmış duruyordu. Birden hafifçe yalpalandı gemi. Sonra o dipten dibe gelen vızıltı kesildi. Turber’in sesi:</p>

  <p>— Tamam.. dedi. Güneşin batmasını bekle!</p>

  <p>Kısa bir süre havada, ırmağın üzerinde asılı kaldık. Yıldızlı ve ılık bir geceydi. Bir yumuşak inişle toprağın üstünde bulduk kendimizi. Orman sanki bizi yuttu. Geminin hemen yanında ırmak uzanmaktaydı.</p>
</body>
</html>
