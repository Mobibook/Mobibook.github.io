<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">Üçüncü Bölüm</p>

  <p>NANETTE apartmanda kalmıştı. Alan’la ben, Turber Kliniği’ne doğru yol almaktaydık, öğleden sonra üç sularıydı. Bellek yitimine uğramış ve şu anda Dr. Turber’ın kliniğine kapatılmış bulunan genç kızın, ekranda bize görünen kimse olup olmadığını bıkıp usanmadan tartışıp bu konuda aklımıza gelen tüm olasılıkları sıralayarak ulaştık Staten Island iskelesine. Yanaşır yanaşmaz araba vapurundan atlayıp bir taksi çevirdik. Çok sıcak bir ikindi vaktiydi. Ve kilometrelerce yol gidecektik adanın içinde. Klinik küçük ve yüksek bir çeşit yaylanın üzerinde kuruluydu. Sadece o bina vardı orada, ilk yerleşim merkezinden en az bir kilometre uzakta yükseliyordu.</p>

  <p>Tuğladan inşa edilmiş ve sahte mermerle süslenmiş dört köşe bir yapıydı bu. En az dört katlı gibi gözüken yapının en üst katında bir dizi balkon sıralanmaktaydı. Güneş şemsiyelerinin gölgesinde şezlonglara uzanmış gazetelerini okuyan insanlar görülmekteydi. Bir parkla çevriliydi klinik. Sık tıkız ve tropikal bir bitki örtüsü ilk bakışta göze çarpıyordu.</p>

  <p>Parkı demir bir parmaklık kuşatmaktaydı. Dışardan her isteyenin içeri girmesini engellemek için tasarlanmış olsa gerekti bu parmaklık; ama, daha çok içeridekilerin dışarı çıkmasını önlemek için oraya konmuş izlenimini uyandırıyordu. İşin doğrusu, yer olarak, ideal bir sanatoryum yeriydi.</p>

  <p>— Sekiz yıl önce yaptırmıştı Dr. Turber bu binayı, dedi Alan. Bugün çoğu zengin nevrozlulardan oluşan ve sürekli bir müşteri birikimine sahip. Denildiğine göre çok zengin olmuş!</p>

  <p>Geçtiğimiz son köy, geniş bir göçmen ya da Çingene kolonisi oluşturuyordu. Kliniğe yaklaşırken dönüp arkama baktığımda, binanın tüm New York’a egemen bir noktada kurulu olduğunu ve görüş açısı, liman başta olmak üzere, bütün kenti banliyöleriyle birlikte kapsayan eşsiz bir gözlemevi meydana getirdiğini farkettim.</p>

  <p>Alan, doktorla randevusu olduğunu söyleyince parmaklık kapısındaki bekçi geçmesini işaret etti şoföre.</p>

  <p>— Doktorun bizi kabul edeceğinden emin misiniz? diye sordum.</p>

  <p>— Buradaysa mutlaka eder, dedi Alan.</p>

  <p>— İlişkilerinizin uzun süreden beri kesik olduğunu unutuyorsun herhalde?</p>

  <p>Omuz silkti Alan:</p>

  <p>— Hazret Nanette’i rahatsız etmedikçe ilişkilerimiz normal toplumsal ilişkiler çerçevesi içinde kalır ve karşılaştığımız vakit de şöyle ayaküstü bir iki laf ederiz.</p>

  <p>Bu arada içeri alınmıştık. Bizi soğuk görünüşlü ama konforlu bir bekleme salonuna buyur eden hemşire:</p>

  <p>— Biraz beklemenizi rica edeceğim, efendim... dedi. Doktor şu anda meşguller, ama çok geçmeden sizi kabul edeceklerdir.</p>

  <p>Bir dizi rahat koltuk sıralanmıştı salonda. Cilalı parkeyi İran halıları örtüyordu ki, sadece onlar başlıbaşına bir servetti...</p>

  <p>Bir koltuğa yerleştim. Alan, benimkinin yanına doğru yaklaştırdı koltuğunu. Böylece hem benimle rahatça konuşma, hem de hemşirenin uzaklaşmakta olduğu koridoru gözetim altında tutma olanağına kavuşuyordu.</p>

  <p>Fısıltılı bir sesle:</p>

  <p>— Genç kızı görmek için bir bahane uydurmamız gerekli, azizim.</p>

  <p>— Elbette ama nasıl bir bahane?</p>

  <p>— Tasarladım onu. Seni gazeteci olarak tanıtacağım. Bugüne dek bir alay gazeteciyle başı derde girmiş olduğundan sana hiçbir soru yöneltmeyecektir. Sen de hiçbir şey söylemeyeceksin. ..</p>

  <p>— Ama Alan, biliyorsun ki ben bir profesyonel pilotum. Nasıl olur da bir gazeteci gibi...</p>

  <p>— Uzatma Ed!.. diye kesti sözümü Alan.</p>

  <p>Sonra da hemen kalkıp koridora yöneldi.</p>

  <p>Çok geçmeden döndüğünde:</p>

  <p>— Gel, lütfen... dedi bana. Görmeni istediğim bir şey var!</p>

  <p>Koridorun hemen bitişiğindeki açık pencereye doğru çekmişti beni. Bir iç avluya açılıyordu bu pencere; ve yerden şura bura, üç metre yükseklikteydik.</p>

  <p>Gene fısıltı halinde:</p>

  <p>— İyi bak, Ed! Şu avlunun ortasında duran çok garip bir yapı değil mi? Bu yapı bende daima bir iç huzursuzluğu uyandırmıştır.</p>

  <p>Gerçekten de Alan’ın gösterdiği yapı çok acayip bir etki yaratıyordu insanda, iç avlu dört bir yandan klinik binasıyla çevrili bulunuyordu. Göze batan hiçbir yan yoktu avluda. Birinci katın görünüşü de normaldi: Balkonlar ve pencereler vardı her köşede. Ama ikinci, üçüncü ve dördüncü katlarda hiç pencere yoktu. Sadece bir duvar!</p>

  <p>— Ne dersin, Ed? Pek tuhaf bir mimarlık anlayışı değil mi bu, ha? Bu yapıda, çatlak bir kafanın yansıdığını görmek mümkün değil mi? Üstelik de, söylendiğine göre, binanın planını bizzat Dr. Turber çizmiş!</p>

  <p>Geniş avlunun ortasında gene tuğladan inşa edilmiş bir yapıya dikkatimi çekti Alan. Bulunduğum yerden, o yapıyı olduğu gibi görebiliyordum. Bir tek bile penceresi yoktu binanın! Kapısı da yoktu. Aşağıda ve tam ortada küçük ve dar bir giriş yeri vardı, o kadar...</p>

  <p>— Turber’ın laboratuvarı bu, diye açıkladı Alan. Hiç değilse öyle sanılıyor. Gördüğün gibi bir tek girişi var. Ve bugüne değin Dr. Turber’la Kızılderili asistanı dışında hiç kimse girememiş oraya. Bir hayli zaman geçti aradan, binanın yapılışı sırasında burada çalışmış olan bir işçiyle konuşmuştum «O laboratuvarda.. demişti bana.. şu iki odadan başka hiçbir şey yoktur.»</p>

  <p>Odaların yerlerin gösterdi Alan eliyle. Sonra da şöyle sürdürdü konuşmasını:</p>

  <p>— Bunun dışında sadece şu kalın mı kalın dört duvar ve bu dört duvarın içindeki boşluk var! Bu yapının ne işe yaradığını hiç kimse bilmiyor...</p>

  <p>Hemen susmak zorunda kaldı Alan: Salonda, arkamızdan doğru ayak sesleri gelmeye başlamıştı birden, içgüdüsel bir atılışla hemen pencereden uzaklaştık. Dr. Turber mıydı acaba? Hayır, değildi.</p>

  <p>Bir delikanlı girmişti salona. Üzerinde spor bir giysi, elinde de bir tenis çantası vardı.</p>

  <p>Ona doğru yürüdü Alan:</p>

  <p>— Eee Charlie, nasılsın bakalım? Nasıl geçti tenis partisi? Sanırım, beni hatırlıyorsundur?</p>

  <p>Hoş görünüşlü bir delikanlıydı bu:</p>

  <p>— Hatırlamaz olur muyum hiç!.. dedi. Daha önce de gelmiştiniz buraya. Yanılmıyorsam, Dr. Turber’la birlikte görmüştüm sizi...</p>

  <p>Alan, başıyla bir «evet» işareti yaptıktan sonra:</p>

  <p>— Gelin, şöyle oturalım çocuklar, dedi.</p>

  <p>Biz oturduk. Charlie ayakta kalmıştı:</p>

  <p>— Yoksa siz de doktora muayeneye mi geldiniz? diye sordu.</p>

  <p>Kapkara bir ifadeye bürünmüştü yüzü birden. Sözlerini sürdürdü:</p>

  <p>— Annem beni hasta olduğuma inandırdı. «Oraya bir git, hemen iyileşeceksin...» dedi durdu hep. İşte geldim buraya ve hemen iyileştim! Aman ne güzel, değil mi?</p>

  <p>Alan’la bakıştık.</p>

  <p>— Peki ama Charlie, sen şimdi halinde hiçbir iyileşme, hiçbir düzelme görmüyor musun? diye sordu Alan. Biz eski dostlarız! Bir an önce iyileşmeni isterim...</p>

  <p>— Sizin bana dostluk beslediğinizi biliyorum, dedi Charlie. Buraya girer girmez gördüm sizi, pencereden bakıyordunuz.</p>

  <p>Birden sustu, gidip pencereden dışarı baktı bir an. Döndüğünde fısıldayarak konuştu:</p>

  <p>— Garip şeyler oluyor burada. Ama gündüz hiçbir şey göremezsiniz!</p>

  <p>— Emin misin?</p>

  <p>— Geceleri defalarca gördüm onları. Ama ben, onları günün istediğim herhangi bir saatinde görebilecek bir yolunu buldum: Dama çıkıyor ve ordan hiç kimseye görünmeksizin gözetliyorum. Bir genç kız getirdiler bu sabah, ben onu damdan gördüm!</p>

  <p>— Bir genç kız mı, dedin?</p>

  <p>— Hem de çok güzel bir genç kız! Buradan geçirip yukarı çıkardılar ama ben nerede olduğunu çok iyi biliyorum.</p>

  <p>Bana bir işaret çaktı Alan:</p>

  <p>— Gelen var mı, kolaçan et, dedi.</p>

  <p>Sonra Charlie’ye döndü:</p>

  <p>— Anlat, dostum!</p>

  <p>— Hastaymış o kızcağız., öyle dediler. Ama annesiyle getirmediler, yalnızdı geldiğinde. Oysa beni annem getirmişti...</p>

  <p>— Charlie, o genç kızı ben de görmek isterdim.</p>

  <p>— Dama çıkabiliriz, çünkü anahtarım var.</p>

  <p>Hiç kimsenin dama çıkma hakkı yoktur ve bugüne kadar benim dışımda hiç kimse de çıkmamıştır. Ben zekiyimdir çünkü. Bir anahtar da <i>Mavi Sakal</i>’ın kafesini açmak için...</p>

  <p>— Sonra, Charlie?</p>

  <p>— Sonrası... Dam! Damdan bakınca bütün içerisini görebilirsiniz.</p>

  <p>— Neyin içerisini?</p>

  <p>— Neyin olacak, laboratuvarın! O yere böyle diyorlar. «<i>İblislerin çalışmasını gizlemek için dört duvar,</i>» Shakespeare söylemiş, ne güzel değil mi? Oysa annem ben Shakespeare okurken sinirlenirdi...</p>

  <p>— Charlie, şu genç kıza gelelim artık!</p>

  <p>— Gelelim tabii! O da bir parça rahatsız galiba. Hangimiz değiliz ki zaten? Ama o, çok korkmuş görünüyordu. Holde birikmiştik, önümüzden geçirdiler onu. Geçerken bana baktı. Ve.. nasıl söylesem.. yardıma ihtiyacı olduğunu hissettim. O vakit dedim ki kendi kendime: «<i>Belki de ben ona yardım edebilirim!</i>» Çünkü ben kurnaz olduğum kadar, gerekli araçlara da sahibim!</p>

  <p>Anahtar destesini çıkardı cebinden ve sallamaya başladı. Dr. Turber o sırada salona girmiş olsa nasıl bir kızılca kıyamet kopardı, orasını Allah bilir! Neyse ki koridorda henüz kimse yoktu.</p>

  <p>— Charlie, kesin olarak biliyor musun o genç kızın odasını?</p>

  <p>— Kesin olarak biliyorum.</p>

  <p>— O odanın kapısını da açabilir misin?</p>

  <p>— Açmak mı? <i>Mavi Sakal</i>’ın kafesini!..</p>

  <p>Tepeden tırnağa titriyordu Charlie.</p>

  <p>— Toparlan, dostum. Benim de sana ihtiyacım var!</p>

  <p>Bir nebze de olsa Charlie’nin toparlanmasına yetmişti bu sözler. Ama sesi gene de titremekteydi:</p>

  <p>— Siz ne zaman geliyorsunuz burada yatmaya?</p>

  <p>— Bak, Charlie! Küçük bir çaba gösteremez misin? O genç kıza yardım edip buradan ayrılmasını sağlamak istiyorum ben. Çünkü o genç kız hasta falan değil, anlıyor musun?</p>

  <p>Charlie yüksek sesle kendi kendine konuşur gibi:</p>

  <p>— O genç kıza ben de yardım etmek istiyorum. Yardım etme olanağım da var. Öyleyse etmeliyim!</p>

  <p>Tam o sırada uzun koridorun ucunda beliren bir siluetin yaklaşmakta olduğunu gördüm:</p>

  <p>— Alan, geliyor! diye uyardım onu.</p>

  <p>Alan kararlı bir sesle ve Charlie’yi omuzlarından tutarak konuştu:</p>

  <p>— Bak, dostum! Şimdi sana söyleyeceklerimi belleğine iyice yerleştirebilir misin?</p>

  <p>— Elbette!.. dedi Charlie.</p>

  <p>— Şimdi beni iyi dinle: Bu akşam saat onda bütün anahtarlarınla birlikte tenis kortunun yanında olacaksın. Tek başına geleceksin ve hiç kimseye bundan söz etmeyeceksin. Tamam mı?</p>

  <p>— Tamam, dedi Charlie.</p>

  <p>Tam o sırada salona Dr. Turber girdi. Alan gene dost sohbeti tonunu takınarak:</p>

  <p>— Partiyi kazandığına pek sevindim Charlie, dedi. Hadi şimdi çık odana keyifli bir banyo yap...</p>

  <p>— Doğru... dedi Charlie. Annem de zaten hep, yemeklere geç kalanın aç kalacağını söyler!..</p>

  <p>Üçümüz de Dr. Turber’a dönmüştük şimdi.</p>

  <p>Kırk yaşlarında bir adamdı Dr. Turber. Neredeyse büyüsel bir güç fışkırıyordu varlığından. Ve daha ilk karşılaşmada farkına varıyordunuz bunun. Doğa bazı insanlara çevrelerini derinden etkileme gücünü sunmuştur. Dr. Turber da işte bu mutlu azınlıktandı. Kendisine olan derin güven, karşısındakilere bakış tarzından belli oluyordu hemen. Ben şahsen o daha içeri girer girmez müthiş bir tiksinti duydum. Geniş omuzları, hafif kamburca ve hep öne doğru uzanmış olarak duruşu ve iki metreye yaklaşan boyu, fizik olduğu kadar da moral bir biçimsizlik izlenimi uyandırıyordu insanda. Kısa ve kalın bir boyun üzerine oturtulmuş kocaman bir kafası vardı. Neredeyse üzerinden sarkacak eski elbiseler giyinmişti. Bütün bu haliyle bir gorile benziyordu.</p>

  <p>— Günaydın, Tremont! diye girdi söze. Umarım, Charlie size sıkıntı vermemiştir? Çok hoş bir çocuktur aslında. Kafasından bir parça rahatsızlığı var, hepsi bu...</p>

  <p>Bir el işaretiyle dışarı yolladı Charlie’yi. Alan’ın gözlerinin içine bakarak devam etti:</p>

  <p>— Peki ama kuzum, siz o tapılası, o güzeller güzeli Nanette’i niye getirmezsiniz buraya hiç? Çünkü benim gözümde onun bir tek ziyareti sizin binlerce ziyaretinize değer!</p>

  <p>Alan, bu sözleri hiç mi hiç işitmemişçesine, ziyaretimizin nedenini açıklamaya girişti hemen:</p>

  <p>— Bu sabah Central Park’ta bir genç kız bulunmuş, doktor. Gazetelere göre, bellek yitimine uğramış bir genç kız. Sizin de pek iyi bildiğiniz gibi, gazeteler, söz konusu genç kızın Bellevue’den buraya, sizin kliniğinize gönderildiğini yazmakta...</p>

  <p>Belli belirsiz alaycı bir ifade dalgalanan gözlerle dinliyordu onu Dr. Turber. Alan beni göstererek devam etti:</p>

  <p>— Dostum Williams bir dizi gazetenin muhabiridir. Söz konusu genç kızla görüşmesini sağlarsanız mutluluk duyacaktır.</p>

  <p>Duygularını hiç dışa vurmayan bir sesle konuştu Dr. Turber:</p>

  <p>— Bir genç kız mı, dediniz? Bellek yitimine uğramış bir genç kız? Bir yanlışlık olsa gerek bu işte!</p>

  <p>Soran gözlerle bir Alan’a, bir bana bakıyordu. Gözlerindeki alaycı ifade, dudaklarına yerleşmişti şimdi.</p>

  <p>Alan kesin bir ifadeyle sordu:</p>

  <p>— Bizim o genç kızı görmemize engel olmak niyetinde misiniz, doktor?</p>

  <p>— Kesinlikle! Hangi nedene dayanarak yapabilirim ki bunu?</p>

  <p>— Demek o genç kızın sizin kliniğinizde bulunduğunu inkâr etmiyorsunuz?</p>

  <p>Dr. Turber’ın şu cevabıyla devam etti bu amansızca tartışma:</p>

  <p>— Hangi nedene dayanarak bu sorunuza cevap vermek zorunda duyabilirim ki kendimi?</p>

  <p>Alan tavır değiştirdi bunun üzerine:</p>

  <p>— O genç kızın sizin kliniğinizde bulunduğunu biliyorum, dedi. Yanılmıyorsam sizin bana anlatmak istediğiniz, sizden o genç kızı bana göstermenizi istemek gibi bir hakkım olmadığı!</p>

  <p>Alaycı bir baş hareketiyle onayladı Dr. Turber. Bu sefer Alan da alaycı bir tonla sürdürdü konuşmasını:</p>

  <p>— Gayet iyi bilirsiniz ki sizi buna zorlayacak bir yol bulmak benim için olanakdışı değildir!</p>

  <p>— Tahmin ederim, diye karşılık verdi Dr. Turber.</p>

  <p>Alan:</p>

  <p>— Üstelik çok da kolay, dedikten sonra, soğukkanlılıkla sürdürdü sözlerini:</p>

  <p>— Her şeyden önce bu genç kız, şu anda kimliği henüz belirlenmemiş bulunduğu için, doğrudan doğruya devletin sorumluluğu altındadır. Bu durumda Bellevue Hastanesi nasıl olur da size teslim edebilir onu, bir türlü anlayamıyorum?</p>

  <p>— Bu sizi ilgilendirmez.</p>

  <p>— Bundan böyle ilgilendiriyor, doktor, ilk işim, arkadaşım ve kendim için, o genç kızı rahatça görmemizi sağlayacak resmî bir izin belgesi almak olacaktır.</p>

  <p>— Benim de anlayamadığım bir husus var, Tremont. Bugüne dek buraya sayısız bellek yitimli hasta geldi. Ama siz, bunların hiçbiriyle ilgilenmediniz!.. Şu anda gösterdiğiniz aşırı ilgi, doğrusu beni pek duygulandırdı.</p>

  <p>Alan cevap vermedi.</p>

  <p>— Sorun yanlış anlaşıldı galiba? diyerek söze girdim. Aşırı ilgi duyan, Alan Tremont değil, benim. Bu konuda, gerekirse, Sağlık Bakanlığından bir yazılı emir de getirebilirim size...</p>

  <p>İşte benim bu müdahalem üzerine Dr. Turber:</p>

  <p>— Peki, tamam, dedi. O genç kızı görebilirsiniz. Yalnız...</p>

  <p>Susmuştu.</p>

  <p>— Yalnız?</p>

  <p>— Yalnız, diye devam etti. Çok kısa bir süre görebilirsiniz kendisini. Tedavisi bakımından gerekli bir önlem bu.</p>

  <p>Eliyle koridoru işaret ederek tamamladı sözünü:</p>

  <p>— Buyurun.</p>

  <p>Başka birtakım koridorlar izliyordu bu koridoru. Bu arada Alan doktorun bir hayli arkasında kalıp:</p>

  <p>— Geçtiğimiz yerleri unutmamaya çalış, diye fısıldadı bana, özellikle kızın odasını...</p>

  <p>Doktorun dönüp baktığını görünce de sordu:</p>

  <p>— Kaç yaşında acaba bu genç kız?</p>

  <p>— Yirmi yaşlarında. Aslını ararsanız, küçücük bir acayip yaratık, diyebilirim. Bir iyi aile kızı izlenimi uyandırıyor insanda.</p>

  <p>Bir merdiveni tırmanıp yeni bir koridora dalmıştık. Koca binanın bütün iç konumunu belleğime âdeta kazımaktaydım bu arada. Dr. Turber’ı şüphelendirmemek için sordum:</p>

  <p>— Bizden midir, dersiniz? Yâni Amerikalı mıdır acaba?</p>

  <p>— Amerikalı olacağını pek sanmıyorum. Garip giysileri var, dedi Dr. Turber. Bellevue’deki hastabakıcılar akla karayı seçmişler o giysilerini çıkartalım diye. Ama o kesinlikle yanaşmamış. Birazdan siz de göreceksiniz ya!..</p>

  <p>Yolumuzun üzerinde rastladığımız tek tük hasta, bizi tuhaf bakışlarla süzmüş ve hemen ardından da uzaklaşmıştı. Aslında Dr. Turber’ın bakışıydı onları uzaklaştıran. Aralarında Charlie de vardı. Yanından geçerken şöyle bir koluma dokunmuş ve dostça bakmıştı bana.</p>

  <p>Bütün binada egemen olan bir tek şey vardı: Anormallik!.. Yerleri halılar, duvarları goblen örtülerle kaplı koridorlar boyunca hastalar —ki çoğu genç insanlardı— ilk bakışta büyük bir özgürlük içinde hareket etmekte, istedikleri gibi gidip gelmekteydiler; ama gerçekte kendi içlerindeki bir yüke zincirlenmiş gibiydiler.</p>

  <p>Bir üst kata çıkmıştık. Orada bir asansör olmasına rağmen Dr. Turber nedense yürütmüştü bizi...</p>

  <p>Sonunda durup cebinden bir anahtar çıkardı.</p>

  <p>Binanın bütün kapıları dışarıya açılıyordu. Avluya dönük olan karşı duvarsa, dümdüz ve bembeyaz bir düzey olarak uzanmaktaydı.</p>

  <p>Dr. Turber, bu sırada, son maun bir kapının önünde durmuştu.</p>

  <p>— Hastamız burada Tremont, dedi. Kapısını kilitlemek zorunda kaldım. Bir keresinde kaçmaya kalkıştı çünkü. Son anda bulup yakalayabildik. Yoksa devlet yetkilileriyle aramız yaman bozulacaktı...</p>

  <p>Sonra da ciddi bir sesle, odasına her girilişte, genç kızın büyük bir ürküntüye kapıldığını söyledi.</p>

  <p>— Şiddetli bir korku ancak iyileştirebilirdi o kızı, dedi. Gerçekten de bazı bellek yitimi olayları, güçlü bir sarsma ya da kafaya ani bir yumruk atmakla tedavi edilebiliyor. Ama benim daha etkili metodlarım var.</p>

  <p>— Kendisiyle görüşebileceğim değil mi? diye sordum.</p>

  <p>— Elbette, diye cevapladı Dr. Turner. Ama bu görüşmeden herhangi bir sonuç elde edeceğinizi sanmıyorum.</p>

  <p>Bir an durup düşündükten sonra da ekledi:</p>

  <p>— Sanmıyorum; çünkü o genç kızın söylediği şeyler, tek kelimesini dahi anlamadığım bir sayıklamadan başka bir şeyi anımsatmıyor bana!</p>

  <p>Yandaki koridorda bir kapı vardı. Bu kapı, bütün konuşma boyunca açık kalmıştı. Bir yatak odasının kapısıydı bu. İçeride bir yatak ve güneş ışınlarının akın akın dolduğu bir pencere vardı.</p>

  <p>Bir adam çıktı odadan, bize doğru yaklaştı. Dr. Turber’ın Kızılderili yardımcısı olan bu adam, sanki tetikte bekler gibiydi. Belliydi ki doktor tarafından özel muhafız olarak yerleştirilmişti oraya. Nitekim Dr. Turber’ı görür görmez tek kelime söylemeksizin çıkıp uzaklaştı.</p>

  <p>Ne var ki kendisini gördüğümüz o kısa süre boyunca Alan da ben de Kızılderili adamın korkunç görüntüsünün etkisinde kalmıştık. Alabildiğine uzun boylu, yanık yüzlüydü. Sonradan Alan’ın bana anlattığına göre, tam yirmi yıldır Dr. Turber’ın en yakın çalışma arkadaşı olduğu halde bir tek kelime İngilizce öğrenmeyi başaramamak başarısını göstermişti! Dr. Turber, yardımcısının dilini öğrenmek zorunda kalmıştı; ama bunu bir zül gibi görmekte ve özenle gizlemekteydi.</p>

  <p>Kızılderili gittikten sonra Dr. Turber, sanki hiçbir şey olmamışçasına:</p>

  <p>— Sizin yerinizde olsam, o genç kızla katiyen konuşmazdım, dedi. Ama siz gene bildiğiniz gibi yapın.</p>

  <p>Sonra da genç kızın oda kapısını yavaşça tıkırdattı.</p>

  <p>Küçük ama konforlu bir odaydı bu. Zevkli bir tarzda döşenmişti. Herhalde içeri alınanların kaçmasını önlemek için olsa gerek, hiç penceresi yoktu odanın.</p>

  <p>Daha ilk görüşte tanıdık onu. Ta kendisiydi! Televizyonda gördüğümüz o genç kız, evet...</p>

  <p>Bir hayal değildi karşımızda duran. Canlı ve perilere özgü incelikte bir yaratıktı. Ürkmüş gözlerle bakıyordu gerçi; ama bu bakışta ne bulanıklık vardı, ne de bellek yitimi. Hele hele bir akıl hastalığı izi hiç mi hiç yoktu... Bakışları bir an Turber’ın üzerinde durduktan sonra gelip bana ve Alan’a takıldı. O bakışlarda ben, çığlık atmaya artık gücü kalmamış bir kazâzedenin dalgalara gömülmeden önce yolladığı son yardım çağrısını okudum.</p>
</body>
</html>
