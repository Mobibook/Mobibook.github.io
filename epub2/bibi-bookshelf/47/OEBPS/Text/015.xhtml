<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">On Beşinci Bölüm</p>

  <p>ALAN ve Lentz gittikten sonra Lea’yla San, kendi aralarında tartışmaya başlamışlardı.</p>

  <p>— Ne kadar zaman alır gidip gelmeleri acaba?. diye sordu Lea.</p>

  <p>San:</p>

  <p>— Sabahı bulur, sanırım.. dedi.</p>

  <p>Bir an durup ekledi:</p>

  <p>— Alan’a güvenim var, güçlü ve iyi bir adam.. Turber’ın elinden kurtulmayı da başardı üstelik!.</p>

  <p>Daha sonra Lentz hakkında konuştular: İki kardeşin ikisinin de ona güveni yoktu.</p>

  <p>Böylece saatler geçti.</p>

  <p>— Hatırlıyor musun, San?, diye sordu Lea. Geçen sefer buraya geldiğimizde yaşlı bir Kızılderili kabile reisiyle karşılaştık, Gümüş Suyu idi adı. Beni bir tanrıça diye kabul etmişti, bizim kuleye de «Büyülü Kaynak» diyordu.. Onu bulabilsem, emrindeki bütün genç Yerlileri kullanabilirdim.. Nerede bulabileceğimi de biliyorum üstelik!</p>

  <p>— Hayır!. dedi San kesin bir sesle. Bu gece çok tehlikeli bir gece. Seni tek başına bu ormanın içine bırakamam. Nitekim Alan da bunu bildiği için, seni götürmedi birliğinde. Haklı olarak..</p>

  <p>Birdenbire:</p>

  <p>— San!. diye haykırdı Lea. İşitmedin mi?</p>

  <p>Pencerelerden birine koştular. Ormanın içinden boğuk bir ses geliyordu:</p>

  <p>— Lea! San! Lea!.</p>

  <p>Sesi tanımışlardı: Lentz’di bu.</p>

  <p>Lea kapıya koşup açtı hemen. San, kadranların önünde, tetikte bekliyordu.</p>

  <p>Lentz ağaçların arasından sıyrıldı:</p>

  <p>— Lea?</p>

  <p>— Evet, Lentz! Alan nerde?</p>

  <p>— Bekleyin.. dedi Lentz. Herşeyi anlatacağım.</p>

  <p>Yaklaşmıştı:</p>

  <p>— Tam bir felakete uğradık, Lea.. diye devam etti soluk soluğa. Hiç bir şey yapamadık. Alan öldü. Daha doğrusu, Turber tarafından öldürüldü!</p>

  <p>Lea’nın yüreğinden bir buzul akıp geçmiş gibiydi. Kulenin kapısında donup kalmıştı. Lentz tek başınaydı gerçekten, basamakları tırmanıp pilotaj odasına girdi. Sağ eli kanlıydı, elin parmaklarından biri de yaralı. Yaralı elini uzattı:</p>

  <p>— Daha gitmeyelim, San.. dedi. Konuşmak istiyorum sizlerle.. Anlatmak istiyorum olup bitenleri. Gördüğünüz gibi yaralandım. Turber ateş açtı bana..</p>

  <p>San bir an için kumanda mevkiinden ayrılıp yanlarına gelmişti. Tam o sırada Lentz yaralı elini uzatmıştı, öbür eli, sırtında saklıydı, işte o el o sırada birdenbire ortaya çıkıp San’a doğru uzandı: Elinde hançer vardı. Göz açıp kapayıncaya kadar olup bitmişti herşey. Ama Lea, biraz hantal yapılı olan Lentz’den çok daha atikti: Atılıp itti onu. Lentz hançerini San'a saplayamadı. San da bu küçücük aralıktan yararlanıp Lentz’in üstüne atıldı. Lea da atılmıştı aynı anda. Lentz’i yere yıkmayı başardılar. Sağ elinin yaralı olması istediği gibi hareket etmesini engelliyordu. Hançeri sol elinde tutuyordu. San, sol bileğini yakalayıp kolunu büktü. Yere düşen hançeri kapıp yüreğine sapladı. Lentz tepeden tırnağa titredi. Uzun bir çığlık attı.</p>

  <p>San ayağa kalkmıştı şimdi, o da titriyordu. Yüzü bembeyazdı:</p>

  <p>— Öldürdüm o haini, Lea!. dedi.</p>

  <p>Der demez de kumanda mevkiine koştu: Hemen harekete geçirmek istiyordu gemiyi. Lea bunu sezmişti. Hemen atıldı:</p>

  <p>— Bekle, San! Alan’ın öldüğünü nerden biliyoruz? Belki de Lentz yalan söyledi?.</p>

  <p>Pencerelere koştular yeniden. Görünürde hiç kimse yoktu. Odanın ortasından gelen bir inleyişle döndüler. Lentz’di bu. Göğsüne saplı hançerle, kan içinde yatıyordu. Henüz ölmemişti. Lea ona doğru eğildi. Zorlukla konuşuyordu Lentz:</p>

  <p>— Lea! Size ihanet ettim.. beni bağışlayın.. Herşeyi olduğu gibi anlatacağım..</p>

  <p>Herşeyi anlattı ve sonra da öldü.. Bir uğultuyla doğruldular: Ormanın çıkışında birtakım siluetler hareket ediyordu. San yeniden zaman gemisini uçurmak istedi. Lea yeniden karşı çıktı.</p>

  <p>Kızılderililerdi dışardakiler. Ama katiyen tehdit etmiyorlardı. Tam tersine, bütün hepsi yüzüstü yere yatmıştı şimdi. Bir yakarı çığlığı yükselmişti: Ormanın yüce Tanrıçasından iyilik diliyordu Yerliler!</p>

  <p>Lea fırsatı kaçırmadı. Bizim Hollandalıların eline geçmiş olduğumuzu ve nerede bulunduğumuzu Lentz’den öğrenmişti. Tasarısını hemen San’a anlattı. Sonra da kardeşinin cevap vermesini beklemeksizin kulenin kapısındaki basamakları inip Kızılderililerin diliyle seslendi:</p>

  <p>— Ormanın saf ve adaletli çocukları, kalkın ayağa! Sizlere iyilik getirdim..</p>

  <p>San, tedirgin bir sesle:</p>

  <p>— Lea, ne olur dikkat et!. dedi.</p>

  <p>Lea kollarını havaya kaldırarak onlara doğru ilerledi, bunu gören Yerliler de hemen ayağa kalktılar. Genç kızın önünde heyecan ve korkuyla karışık bir hayranlık duygusu içinde titriyorlardı. Ormanda ava çıkmış on kadar delikanlıydı bunlar: «Büyülü kule»nin önünde duran bu uzun kumral saçlı, uzun mavi giysili güzel mi güzel yaratığın karşısında nasıl titremezlerdi!</p>

  <p>— Ayağa kalkın, evet!. diye devam etti Lea. Sizlere atalarınızın ölümsüz barış ve sevinç içinde avlandıkları Ruhlar ülkesi’nden haber getirdim.. Burada sizin Gümüş Suyu adında çok yaşlı ama bir o kadar da bilge ve yüreği iyilikle dolup taşan bir reisiniz var.. Yoksa onu tanımıyor musunuz?</p>

  <p>Kızılderili gençlerden biri bir adım öne çıkarak:</p>

  <p>— Tanımaz olur muyuz hiç!. dedi. Biraz ilerde, Şafak Suyu’nun kıyısında oturur.</p>

  <p>Güneydoğu yönünü göstermişti eliyle. Lea:</p>

  <p>— Beni ona götürün!. dedi. Korkmayın, sizlere ve ona iyilik getirdim.</p>

  <p>Kızılderili delikanlılar yerlere kadar eğilip Tanrıçaya yol açtılar. Lea, kardeşine dönerek:</p>

  <p>— Merak etme, San. Göreceksin, herşey yolunda gidecek!</p>

  <p>Ormanın karanlığı içinde kayboldu.</p>

  <p class="ortali">⁂</p>

  <p>İyiden iyiye sıkıntılı bir sesle konuştu ihtiyar kabile reisi:</p>

  <p>— Güzel ama, ey Güneş Tanrıçası, ben buradaki Soluk Yüzlü yabancılarla anlaşma yapmış ve savaş baltamı gömmüştüm.</p>

  <p>Ateşin yanında oturuyordu. Uzun çubuğundan tütün içmekteydi. Lea onun hemen karşısındaki bir ağaca yaslanmış, dimdik duruyordu. Ateş mavi giysisinin üzerine kızıl renklerini attıkça bir kat daha güzelleşiyordu.</p>

  <p>— Burada barış içindeyim.. diye devam etti ihtiyar Kızılderili. Soluk Yüzlülerin başkanı, tek bacaklı adam, geldi buraya, ateşimin başına oturdu ve benimle barış çubuğundan tütün içti. Şimdi sen bana yeminini çiğne diyorsun!</p>

  <p>Lea kollarını kaldırarak:</p>

  <p>— Hayır.. dedi. Şehrin bu tarafında küçük bir tabya var. Biliyorsun, değil mi?</p>

  <p>— Biliyorum.</p>

  <p>— O tabya senin arazinin içinde! Öyle değil mi?</p>

  <p>İhtiyar büyük bir ciddiyetle başını salladı:</p>

  <p>— Evet.. dedi. Soluk Yüzlüler her gün arazimin bir parçasını daha işgal ediyorlar. Ama ben gene de savaş istemiyorum. Birbirini öldürmek, beyaz adamların işidir çünkü.. Zaten yeni gemiler gelmiş, kendi aralarında gene savaşacaklarmış!</p>

  <p>— Soluk Yüzlülerin sana verdikleri sözü tutmadıkları oldu mu hiç?</p>

  <p>— Sözlerini hiç bir zaman tutmadılar ki!</p>

  <p>— Gördün mü ya! Şimdi dinle: Senden bir savaşa girmeni istemiyorum. O küçük tabyanın muhafızlarım bir parçacık ürküteceksin, hepsi bu kadar..</p>

  <p>— Benim yiğitlerim kavga başlayınca ölçüyü şaşırır, çılgına dönerler, ey Tanrıça!</p>

  <p>— Ben onları zaptederim!. dedi Lea, güven taşan bir sesle. İki Tanrı ile bir Tanrıça var o tabyada hapsedilmiş. Hollandalıları ürkütüp Tanrıları tutsaklıktan kurtarmak için yirmi kadar yiğit yeter de artar bile. Eğer Tanrıların başına en ufak bir kötülük gelecek olursa, bütün bu ormanı lânetlerim!</p>

  <p>Bu son cümle ihtiyar reisin karar vermesine yetmişti. «Ormanımın ve kabilemin üzerine yağacak olan Tanrıların laneti... Aman tanrım!.» diye düşünüp ürperdi Gümüş Suyu.</p>

  <p>Ağır ağır ayağa kalktı, iyice ağarmış saçlarını bir baş hareketiyle arkaya attı:</p>

  <p>— İsteğin yerine getirilecektir, ey Tanrıça!. dedi. Otuz yiğit biraz sonra emrinde olacak.</p>

  <p class="ortali">⁂</p>

  <p>Kızılderili delikanlılar sürünerek ilerliyordu. Belli bir yerde birdenbire durdular. Karşıda tabya binası yükseliyordu. Lea’yı tamamıyle gafil avlayarak, binaya ok savurmaya başladılar. Neye uğradığını şaşıran genç kız:</p>

  <p>— Ne oluyor!. diye haykırdı.</p>

  <p>Yanındaki genç savaşçı, onu belinden kavradığı gibi bir ağacın arkasına bıraktı. Saygıyla karışık büyük bir korkuyla yapmıştı bu hareketi. Açıkladı:</p>

  <p>— Buradan öteye geçmeyeceğiz. Orasını oklarımızla ateşe vereceğiz. Kaçıracağız onları! Ölüm olmayacak..</p>

  <p>Ama bu arada öbür Kızılderililer, savaşın akışı içinde kendilerinden geçmişlerdi bile. Lea’yı tamamıyle unutmuş gibiydiler. Şimdi küçük tabyanın üzerine çakmak taşlarıyla ateşledikleri okları savuruyorlardı. Lea’nın yanından ayrılmayan delikanlı:</p>

  <p>— Bak, ey Tanrıça!. dedi. Nasıl kaçtığına bak şunların.. Soluk Yüzlüler böyledir işte: Bütün yiğitlikleri, zoru görünce kaçıp haince arkadan vurmaya dayanır!</p>

  <p>Alev saçan oklar uçmaya devam ediyordu. Duvarları ve damı kuru odundan yapılmış olan tabya binası yanmaya başlamıştı.</p>

  <p>Lea var gücüyle bağırdı:</p>

  <p>— Durun, yeter! Durun, dinleyin:.</p>

  <p>Durup korkuyla baktılar genç kıza.</p>

  <p>Lea, tamamıyle tutuşmuş durumda olan tabya binasını işaret ederek:</p>

  <p>— Şimdi benimle gelin!. dedi.</p>

  <p>Ama Kızılderililer daha fazla ilerlemekten korkuyorlardı. Soluk Yüzlülerin intikamını düşünmüş ve kabilelerini tehlikeli bir duruma soktuklarını kavramışlardı birden. Onların bunu kavramış olduğunu Lea da anlamıştı. Yumuşak bir sesle:</p>

  <p>— Peki.. dedi. Siz burada kalın. Benim dönmemi bekleyin. Tamam mı?</p>

  <p>Önünde eğildiler. Lea fırladı. Küçük binanın kapısını bulması pek zor olmadı. Ama içerisi duman içindeydi. Mumlar henüz sönmemişti allahtan. Giriş kısmının bomboş olduğunu gördü. Sonra da karşıdaki kapıyı. Bizim orada olduğumuzu sezdi.</p>

  <p>Deli gibi atıldı. Ama yoğun duman durdurdu onu. Nefesini tutarak ilerledi hızla.</p>

  <p>Kapı kapalıydı ama kilitli değildi. Gördüğü manzara karşısında bir an dehşete kapıldı: Damı hızla eritip tüketmekte olan sarı alevlerin ışığında, yerde, kalın iplerle sımsıkı bağlı bir halde, yatmakta... daha doğrusu, boğulmakta olan bizleri gördü.</p>

  <p>— Lea!. diyebildik ancak.</p>

  <p>Hemen öbür odaya koştu. Masanın üzerinde, kandilin yanında unutulmuş bıçağı kapıp yeniden bizim tarafa fırladı, ipleri rahatça kesebilmesi için, can havliyle devinip yüzüstü yattık, üçümüz de boğulmak üzereydik dumandan. Ayağa kalkmamıza gene de Lea yardım etti. Bir an meselesiydi yere yığılıp kalmamız.. Dışarı çıktığımızda, sabah ayazı bizi kendimize getirdi.</p>

  <p>Tabya tamamıyle tutuşmuştu artık. Şehrin güneyindeki istihkâmlardan Hollandalıların haykırışları yükseliyordu. Ama karşısaldırıya cesaret edemiyorlardı.</p>

  <p>Var gücümüzle koşarak Kızılderililerin bulunduğu koruluğa ulaştık. Bizi bekliyorlardı.</p>

  <p>— Turber’ın gemisi belki de hâlâ oradadır, Lea!</p>

  <p>Alan haykırmıştı bunu.</p>

  <p>Lea, Kızılderililere dönüp:</p>

  <p>— Bizi ırmağın kıyısındaki Şeytan’ın kulesine götürün!. dedi. Hemen götürdüler. Ama kulenin yerinde yeller esiyordu. Yapacak hiç bir şey yoktu artık. Kendi kulemize dönüp de önümüzde yerlere kapanmış Kızılderili yiğit savaşçılardan ayrıldığımızda, sabahın ilk ışıkları da belirmişti..</p>

  <p>Kurtulmuştuk, evet. Güvenlik içindeydik. Ama Nanette yoktu. O olmayınca, neye yarardı ki benim için bu güvenlik?. Şu yeryüzünde en sevdiğim varlığı yitirmiştim. Ve içimde bir ses onu belki de artık hiç bir zaman göremeyeceğimi söylüyordu.</p>
</body>
</html>
