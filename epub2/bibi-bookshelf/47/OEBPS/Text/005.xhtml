<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">Beşinci Bölüm</p>

  <p>LABORATUVARDAN dışarı fırlamıştı Alan. Açık kalan kapıdan sarı bir ışık sızıyordu dışarıya. Genç kızın koluna sımsıkı yapışmış olan Charlie yanında duruyordu. Işık onları aydınlatıyordu.</p>

  <p>— Hangi yöne gideceğiz, Charlie? Buradan derhal çıkmamız gerek!</p>

  <p>Yarı karanlıkta kaldılar bir süre. Laboratuvarın duvarına yapışmış gibiydiler. Bütün klinik uyanmış bulunuyordu şimdi. Bir çığlık yükselmişti. Başka çığlıklar izlemekteydi bunu. Pencerelerde ışıklar yanıyordu. Her an biraz daha artmaktaydı kargaşalık ve telaş. Çok geçmeden avlu da aydınlandı. Ama gene de hiç kimse duvara yapışmış duran üç siluetin farkına varmış görünmüyordu. Alan boğulur gibi sordu:</p>

  <p>— Nereden dedim, Charlie?</p>

  <p>Parka ulaşmak için binayı aşmak gerekmekmekteydi. Bunun için de, belki, kaba kuvvet kullanıp kendilerine yol açmak...</p>

  <p>Genç kız, hiçbir tepki göstermeden bekliyordu hep. Charlie korkudan kekelemekteydi.</p>

  <p>Birden umutsuzluğa kapıldı Alan. Delikanlıyı âdeta itekleyerek gürledi:</p>

  <p>— Yürüsene be!..</p>

  <p>Der demez de çakılmış gibi kaldı olduğu yerde: Kızılderili, laboratuvarın eşiğinde belirmişti. Gırtlaktan gelen bir dilde bir şeyler haykırdı adam. Aynı dilde kendisine cevap verildi. Dr. Turber’dı cevabı veren. Nitekim çek geçmeden o da belirdi ana binanın ışık saçan kapısında. Artık her türlü kaçış umudu Alan’ın kafasından silinip gitmişti.</p>

  <p>— Dur Charlie!</p>

  <p>Dr. Turber, laboratuvara doğru koşuyordu şimdi. Ama onlara saldırmak için değil, kendi canını kurtarmak için koşuyordu; çünkü adam, sırrının keşfedildiğini biliyordu artık. Ve kaçmaktan, bir an önce kaçmaktan başka bir şey düşünmüyordu.</p>

  <p>Kızılderili, laboratuvara girip gözden kaybolmuştu. Dr. Turber da hızla daldı oraya. Alan’ın onu durdurmayı düşünecek kadar bile vakti olmadı. Kapıya doğru bir adım atıp büyülenmiş gibi baktı içeriye. İçerisi boştu: Odayı ok gibi geçmiş olan Dr. Turber, iç avludaki taşıtına giriyordu şimdi. Bir anda olup bitti bütün her şey. Yaklaşık otuz metre uzunluğundaki dev aygıt, metalik somutluğunu yitirmeye ve âdeta erimeye koyuldu. Kanatları gittikçe biraz daha eriyip buharlaşan bir taşıt! Laboratuvarm iç avlusu bomboştu artık!</p>

  <p>Charlie’nin sesi yükseldi gene:</p>

  <p>— Bak, bak! Şuna bak, işte orada!</p>

  <p>Laboratuvarın damını gösteriyordu eliyle. Projektör yanmıştı...</p>

  <p>Hemen toparladı kendini Alan:</p>

  <p>— Bir an önce çıkalım buradan, Charlie!.. dedi öfkeyle. Yoksa üçümüz de mahvolup gideceğiz!</p>

  <p>Avlu insan doluydu. Dört bir yandan yükselen ses ve çığlıklar birbirine karışmaktaydı...</p>

  <p>İşlerine yaradı bu kargaşalık. Genç kızı kolundan yakaladı Alan. Ne olup bittiğini kavramıştı kız; Alan’la birlikte koşmaya başladı Charlie’nin ardından. Küçük bir kapıya ulaşıp içeri daldılar. Koridorda bir adam dikildi karşılarına; Alan’ın kendisine doğrulttuğu tabancayı görür görmez çekilip yol verdi.</p>

  <p>Bu arada Charlie de koridorun ucundaki kapıyı açmayı başarmıştı nihayet. Artık bahçedeydiler.</p>

  <p>Charlie, yarı karanlıkta bir boşluğu göstererek:</p>

  <p>— Tenis kortu orada! dedi.</p>

  <p>Küçük park kapısına doğru koştular. Orada durdu Alan:</p>

  <p>— Sen burada kalacaksın, Charlie, dedi. Hiç kimse senin farkına varmadı. «<i>Ben hiçbir şey görmedim!</i>» deyip işin içinden çıkarsın. Şimdi biz çıkar çıkmaz arkamızdan iyice kilitle kapıyı ve anahtarı fırlat at! üzerinde bulmasınlar, anlıyor musun? Hiçbir şey görmedin, hiçbir şey bilmiyorsun, tamam değil mi, eski vefalı dost!</p>

  <p>— Tamam, dedi Charlie. Hiç kimseye hiçbir şey söylemeyeceğim!</p>

  <p>Genç kızın kolunu okşadı hafifçe:</p>

  <p>— Elveda, güzel çocuk, diye mırıldandı, hafif bir sesle. Elveda!..</p>

  <p>Kapı kapanıp kilitlenmişti arkalarından. Anahtarı yola doğru fırlatan Charlie hızla uzaklaşmıştı oradan.</p>

  <p>Genç kız Alan’ın elini tutup koşmaya başladı onunla birlikte. Tüy gibi hafifti. Hastanenin uğultusu uzakta kaldı çok geçmeden. Taşlık yolda güçlükle ilerleyerek arabaya ulaştılar.</p>

  <p>Arka tarafa yerleştirdik genç kızı. Nanette de onun yanına oturmuştu hemen.</p>

  <p>— Nanette, dedi Alan. Mantonla iyice sar sarmala onu!</p>

  <p>— Yaptım bile...</p>

  <p>— İleri git, Ed. Arabayı ben kullanacağım.</p>

  <p>Klinikten doğru iki tabanca sesi daha yükseldi sessizliğin içinde:</p>

  <p>— Orayı biribirine kattık ama kızı da kurtardık! dedi Alan.</p>

  <p>Hızla yola koyulduk. Her şey açıklık kazanmıştı şimdi gözümüzde: Zaman boyunca hareket eden bir kuleyle geçmişten.. ya da gelecekten bizim zamanımıza çıkıp gelmişti bu genç kız. Ama Dr. Turberin taşıtı o kuleden de etkili bir makina olsa gerekti. Zaman içinde olduğu kadar uzay içinde de hareket edebiliyordu çünkü!</p>

  <p>Bir husus besbelliydi artık: Dr. Turber’ı bir başka zamanda tanımıştı bu genç kız ve ondan korkuyordu. Tıpkı Nanette gibi...</p>

  <p>— Araba vapuruna mı gidiyoruz? diye sordum.</p>

  <p>— Hayır. Batı yolundan New Jersey köprüsüne çıkacağım. New York’a oradan geçeriz. Böylesi daha güvenli.</p>

  <p>— Kızı ne yapacağız peki?</p>

  <p>Kesinkes bir karara varmamıştı henüz:</p>

  <p>— İlkin eve götüreceğiz herhalde, dedi. Bir anlaşma, konuşma yolu bulmaya çalışacağız. Zeki bir kız. Ne var ki hiç anlamadığım bir dil konuşuyor. Yumuşak, müziği andıran bir dil...</p>

  <p>Gecenin içinde hızla ilerlemeye devam ediyorduk gene. Nanette’in heyecanlı sesi üzerine bir fren yaptık:</p>

  <p>— Alan! Benimle konuşmaya çabalıyor.</p>

  <p>Işığı yakmadan önce perdelerini kapadık arabanın. Genç konuğumuz Nanette’ten çok daha ufak tefekti. Nanette’in mantosuna sarılıp sinmişti bir köşeye. Tek tek her birimize gülümsüyor ve eliyle birtakım hareketler yapıyordu.</p>

  <p>— Çok güzel bir kız bu, dedi Nanette. Konuşuyor, durmaksızın konuşuyor. Ve ben bir tek kelime anlayamıyorum dediklerinden.</p>

  <p>Gerçekten de bir uzak ezgiyi andıran bir sesi vardı kızın. Makamla konuşuyordu sanki. Deniz meltemi bir arpın tellerinde gezinmekteydi âdeta... Gelgelelim kesinlikle anlaşılmaz bir dildi konuştuğu. Neyse ki, jestleri vardı ve belirli bazı anlamlar çıkarmak mümkündü bu jestlerden.</p>

  <p>— O bizi anlıyor, çocuklar! dedim. Ve bizi anladığını göstermek istiyor bize.</p>

  <p>Nanette de konuşmayı deniyordu şimdi kızla:</p>

  <p>— Bak canım: Ben, Nanette’im... Nanette! Beni görüyorsun değil mi canım? İşte şu gördüğün ben...</p>

  <p>Elini göğsüne koyarak tamamladı sözünü:</p>

  <p>— Nanette’im... Nanette!</p>

  <p>Başını salladı genç kız ve çok belirgin bir biçimde tekrarladı:</p>

  <p>— Nanet.. Nanet.. Nanet!</p>

  <p>Küçük bir kahkaha savurduktan sonra bu sefer o elini göğsüne koyarak tanıttı kendini:</p>

  <p>— Lea.. Lea.. Lea!..</p>

  <p>— Bellevue’nün önünden geçiyoruz, diyeceğim tuttu birdenbire.</p>

  <p>Genç kız hemen kaptı sözcüğü:</p>

  <p>— Bellevue, dedi. Bellevue!</p>

  <p>Hemen arkasından kaşlarını çatıp Nanette’e sokuldu yeniden. Alan ışığı söndürdü:</p>

  <p>— Fazla oyalanmayalım. Bizi görebilirler, dedi.</p>

  <p>Arabayı hareket ettirirken de Nanette’e:</p>

  <p>— Sen gene konuşmayı denesen fena olmaz, diye ekledi.</p>

  <p>Alan’lara götürmeye karar verdik genç kızı. Klinik personeli polise başvurup Dr. Turber’la birlikte yardımcısının ve bellek yitimine uğramış olan genç kızın ortadan kaybolduklarını bildirmekte kusur etmeyecekti şüphesiz. Charlie de konuşmayacaktı. Alan ne kendisini, ne de Charlie’yi hastanede hiç kimsenin tanımamış olduğu umudundaydı...</p>

  <p>Kent caddelerinde ilerliyordu şimdi. Nanette seslendi yeniden:</p>

  <p>— Kule sözcüğünü anladı, Alan! «<i>Kule.. Kule!</i>» diye tekrarladı</p>

  <p>Lea ısrarla:</p>

  <p>— Kule.. Kule, diye mırıldanıyordu gerçekten.</p>

  <p>Camdan dışarıya bakmak ister gibiydi. Uzanıp perdeyi kaldırdım. Central Park’ın güneyini boylayan caddeden geçmekteydik. Lea sonsuz bir dikkatle inceliyordu çevreyi. Sonunda uzanıp Alan’ın omuzuna dokundu:</p>

  <p>— Kule!. Kule!</p>

  <p>Birden kavramıştım:</p>

  <p>— Alan! Anladın mı ne demek istediğini?</p>

  <p>— Evet, Ed! Hiçbir şey söyleme, onu izle sadece...</p>

  <p>Nanette’e de susmasını işaret etmişti. 5. Cadde’de yol alıyorduk şimdi. Sol yanımızda boydan boya Central Park uzanıyordu. Alabildiğine gerginleştiğini hissetmiştik konuğumuzun. Metropolitan Museum’u görür hale girdiğimizde arabanın hızını iyice düşürdü Alan:</p>

  <p>— Lea! dedi, dışarıyı işaret ederek.</p>

  <p>Önce gülümsedi kız, sonra da arabanın kapı tokmağına uzandı.</p>

  <p>— Tanıdı, Alan, tanıdı! diye haykırdım kendimi tutamayıp. Dışarı çıkmak istiyor.</p>

  <p>Alan, Park’ın hemen ilerideki kapısında durdurdu arabayı:</p>

  <p>— Kapıyı açın, dedi. Bakalım, ne yapacak?</p>

  <p>Açıp kaldırıma atladım. Ortalık karanlık ve sessizdi. Lea da çıkmış ve Nanette’i çekmişti kolundan gülümseyerek.</p>

  <p>— Senin de çıkmanı istiyor, Nanette, dedim.</p>

  <p>— Gideyim mi?</p>

  <p>— Tabii, dedi Alan. Ed, sen ona yardım et; kızı da bana bırak!</p>

  <p>Bunu söylerken çıkmış ve arabanın farlarını söndürüp kapısını kilitlemişti. Parmakları titriyordu nedense!</p>

  <p>— Sen Lea ile yürü, Nanette. Bırak o sana kılavuzluk etsin. Ed ve ben hemen arkanızdan geleceğiz, hiç merak etme!</p>

  <p>Çok geçmeden Central Park’ın karanlık yollarına dalmış bulunuyorduk. Kurşun rengi gökyüzü hafiften hafife ağarmaya başlamıştı doğu yönünde. Üzerimizde ağaç dalları, biraz ileride bir gölcük vardı. Yanda, biraz ötede Metropolitan Museum uzanmaktaydı olanca görkemiyle. Lea, bulunduğu yeri tamamıyla belirlemişti artık... Bir gece önce televizyonda görüp belirlediğimiz yeri...</p>

  <p>Gerilere, geçmişe doğru uzandı zihnim birdenbire:.</p>

  <p>Üç yüz yıl önce bir ormandı burası! Peki ya bin yıl önce? Üç yüz bin yıl önce peki? Mağara insanları mı dolaşıyordu burada? Şimdi biz nasıl dolaşıyorsak? Sonra.. sonra.. bin yıl sonra ne olacaktı burası? Zaman tarafından biribirinden ayrılmış binlerce olaya sahne olan bu küçücük mekân parçası, evet, bin.. on bin.. yüz bin yıl sonra ne olacaktı acaba?</p>

  <p>Önümüzde yürüyordu Lea, gittikçe de hızlanmaktaydı.</p>

  <p>— Alan, burada gördüğümüz o kule geri mi gelecek dersin?</p>

  <p>— Hiç şüphen olmasın, Ed! Anlamadın mı, kız onu bekliyor...</p>

  <p>Bu çimenlik... Bu bomboş çimenlik... Hayır, hayır! Kim demiş bomboş diye!</p>

  <p>Gözlerine inanası gelmiyordu insanın: Bir anda ve tam önümüzde maddeleşmişti kule! Gri ve sessiz, yükseliyordu...</p>

  <p>Biz oraya doğru fırlarken kulenin kapısı da açılmış ve bir genç adam belirmişti eşikte, içeriden saçılan ışık ardından doğru aydınlatıyordu onu. Telaşlı gözlerle çevresine bakınmaktaydı.</p>

  <p>Bir hayal falan değildi bu sefer gördüğümüz, gerçeğin ta kendisiydi! Daha bir iki saniye önce boştu bu çimenlik. Şimdi karşımızda duran şu kule, en az şu ağaçlar ve şu binalar kadar somut ve gerçekti!</p>

  <p>Hiç beklenmedik bir şey oldu o anda: Hemen berimizde birdenbire bir başka şekil belirip somutlaştı: Dr. Turber’ın taşıtıydı bu!</p>

  <p>Boşluktan varolup gelmiş ve dev boyutlu bir uçak gibi çimenliğe konmuştu. Açılan kapısından birtakım yaratıklar fırladı dışarıya. Bir an felce uğramış gibi olduk.</p>

  <p>Lea’nın çığlığıyla kendimize geldik. Kuleden fırlayan delikanlı bize doğru koşuyordu. Dr. Turber’ın taşıtından atlayanlar da geliyordu üzerimize. Aramızda on metre ya var ya yoktu...</p>

  <p>— Arabaya doğru fırla, Ed!</p>

  <p>Alan’ın Nanette’i kolundan tutup kaçırmaya çalıştığını gördüm bir an. Ama ayağı seken Nanette düşmüş ve Alan daha onun doğrulmasına yardım edemeden her ikisi de Dr. Turber’la adamlarının eline geçmişti.</p>

  <p>Yardım etmek için fırladım hemen. Dr. Turber’la Kızılderili’nin yanı sıra bir hayvan postuna sığınmış, dev yapılı ve yarı çıplak bir ilkel insan vardı. Elinde tuttuğu taştan yontulma bir baltayı savurdu bize doğru.</p>

  <p>Bu arada Alan tabancasını çekmiş ateş açmış bulunuyordu. Ama tutturamadı adamı ve baldırına yedi balta darbesiyle devrildi.</p>

  <p>Yarası ağır değildi aslında. Çünkü doğrulup bir dizi üzerinde durarak yeniden ateş etmeyi kolayca başarmıştı. Dev yapılı ilkel adam, olduğu yere yığılıp kaldı o anda.</p>

  <p>Ben Dr. Turber’ın üzerine saldırmıştım. Nanette’i sımsıkı yakalamıştı doktor; kızın çığlıklarını bastırmak için de pardösüsünü onun başına örtmüştü. Ateş açmaya cesaret edemiyordum. Dr. Turber’ın üzerine atıldığım anda birisi arkamdan vurdu bana. Ve düştüm...</p>

  <p>Mücadeleye devam ettiğimi hatırlıyorum. Dr. Turber’ın bacaklarına sarılmıştım. Tekmeleyerek kurtuldu benden. Sonra bir başkası üzerime saldırıp vurdu. O anda kendimden geçmişim...</p>

  <p>Sonradan anlattığına göre, Alan da tam o anda doğrulmuştu. Dr. Turber, Nanette’i kendi zaman gemisine doğru sürüklüyordu. Dolayısıyla da tıpkı benim gibi ateş açmaya cesaret edememişti Alan. Koşmayı denemişti arkalarından. Kızılderilinin bana vurduktan sonra inanılmaz bir hızla onun üzerine atıldığını görmüştü. Sonra da bütün park karardı gözlerinde. Kısa bir süre için yeniden toparlanmayı başardı. Kuleden çıkan delikanlı ile Lea’yı yanyana gördü, ikisine de hiçbir şey olmamış gibi bir halleri vardı. Dehşet içinde ona bakarak ne yapabileceklerini düşünüyorlardı.</p>

  <p class="ortali">⁂</p>

  <p>Oldukça çabuk kendine gelmişti Alan. Lea’yla o delikanlı üzerine eğilmişlerdi. Dr. Turberin gemisi, Nanette’le beni de alıp çoktan sırra kadem basmış bulunmaktaydı.</p>

  <p>Ağır değildi Alan’ın yarası. Nitekim oturduğu yerden kendiliğinden kalktı. Lea, kuleye girmesini işaret etti ona. Ama Alan direndi. Bunun üzerine Lea, onu kolundan tutup sürüklemek istedi. Delikanlı da yardıma koşmuştu genç kıza, ikisi elele Alan’ı kuleye soktular, içeri girerken, yanında taştan baltasıyla cansız yatan dev yapılı ilkel adamı gördü Alan son olarak. Sonra kulenin kapısı üzerlerine kapandı. Lea bir koltuğa oturttu onu. Delikanlı da kumanda bölümüne geçti.</p>

  <p>Ve Alan, âdeta birdenbire çakan bir şimşekle tüm duyularının ve tüm evrenin altüst olduğunu hissetti...</p>
</body>
</html>
