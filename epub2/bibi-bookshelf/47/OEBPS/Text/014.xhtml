<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">On Dördüncü Bölüm</p>

  <p>YOL uzun geldi bize. Kentin kuzeyinde buludan küçük bir önkarakolu uyandırmıştık. Arkamızda ve önümüzde omuzlarında karabinalar, bellerinde kılıçlar, ellerinde meşaleler taşıyan elli kadar Hollandalıyla, toprak bir yolda ilerliyorduk.</p>

  <p>Başka karakolları da geçtik. En sonunda uzun bir küçük tabyadan geçerek kente ulaştık.</p>

  <p>Vakit gece yarısına yakın olmalıydı, ama bütün şehir ayaktaydı. Bütün ışıklar yanıyordu, heyecan taşıyordu dar sokaklardan. Zira Hollandalılar için tarihsel bir geceydi bu: İngilizler gelmek üzereydi. York dükünün elçisi Nichols o gün gelmiş ve Peter Stuyvesant’tan teslim olmasını ve bu Hollanda kolonisinin de İngiliz egemenliği altına girdiğini ilân etmesini istemişti. Demeye kalmadan bir İngiliz filosu belirmişti açıkta. Bu filo, yarına kalmaz körfeze demir atmış olurdu herhalde!</p>

  <p>Biz ilerledikçe kendi aralarındaki tartışmalar yavaşlıyor ve bütün herkes, ağzı bir karış açık, bizleri seyrediyordu. Şimdi muhafızlarımız güçlükle yol açıyordu.</p>

  <p>İngilizce konuşan iriyarı delikanlıya sordum:</p>

  <p>— Nereye götürüyorsunuz bizi?</p>

  <p>— Valiye. Kendisi şu anda toplantıda..</p>

  <p>Hollanda bayrağı dikili büyük tabyayı da geride bıraktık böylece. Körfeze çevrili toplar, ateş açmaya hazır bekliyordu.</p>

  <p>Bu arada, bizi teslim almış olanlar tartışmaya koyuldu. Sonra da geri dönüp kuzeye doğru ilerledik.</p>

  <p>— Ne oluyor?, diye sordum.</p>

  <p>— Sizi burada tutacağız. Yiğit Peter gelip görünceye ve kararını bildirinceye kadar..</p>

  <p>Bir korunun ortasındaki küçük bir tepenin üzerinde yükselen bir tabyaya ulaştık.</p>

  <p>İngilizce konuşan delikanlı:</p>

  <p>— İşte burada hapis kalacaksınız.. dedi. Eğer İngilizlerle bir pazarlık söz konusu olursa, sizleri elimizde rehine olarak bulundurmak istiyoruz.</p>

  <p>Sağlam bir yapıydı küçük kale. Alt katta iki oda, üst katta da bir tavan arası vardı. Bu çatı katının penceresi kalın latalarla örtülüydü.</p>

  <p>İp getirip sımsıkı bağladılar bizi, sonra da birer boş çuval gibi yere atıp:</p>

  <p>— Hadi bakalım, Allah rahatlık versin!.. dediler. Sakın edepsizlik etmeye kalkışmayın.</p>

  <p>Som meşeden kapıyı üzerimize kapayıp gittiler. Karanlıktaydık. Yandaki odadan sesler geliyordu. Mum ışığında yüksek sesle konuşuyorlardı. Beş-altı kişiydiler herhalde. Duvarı oluşturan tahtaların arasından soluk bir ışık sızıyordu. Fısıldayarak konuşuyorduk. Kaçmak olanaksızdı. Ama Hollandalıların bizi öldürmeyecekleri, hiç değilse şimdilik öldürmeyecekleri de belliydi. Yani belli bir süre vardı önümüzde, bu arada Lea ve San birşeyler yapabilirlerdi belki, hepsinden önemlisi Turber’ın elinden Nanette’i kurtarmıştık. Yani... kurtarmış olduğumuzu sanıyorduk.</p>

  <p>Yan tarafta bir telaştır başladı. Çok geçmeden kapı açıldı. Peter Stuyvesant girdi içeri: girenin o olduğunu tahta bacağından anlamıştık. Elinde tuttuğu meşalenin ışığında, panayırlarda sergilenen canavarlarmışız gibi baktı bir süre bize, sonra da topallayarak uzaklaştı.</p>

  <p>Ve işte o zaman doktor Turber belirdi kapının aralığında! Siyah sarkık mantosu ve beyaz gömleği vardı üzerinde. Gözlerinde acı bir alay ifadesi vardı.</p>

  <p>Bir anda dehşet içinde kalmıştık. Turber da uzaklaştı kapıyı açık bırakarak.. Girişteki masaya karşılıklı oturdular. Mumların ışığında apaçık görünüyorlardı. Onlardan başka iki kişi daha vardı girişte: Ezik-Burun ve Peter Stuyvesant’ın özel muhafızı olduğunu sandığımız iri yarı bir Hollandalı...</p>

  <p>Flemenkçe konuşmaya başladı Turber. Bir tek kelimesini dahi anlamadığımız kısa bir pazarlıktan sonra bir anlaşmaya vardılar. Mantosunun altından çıkardığı bir keseden dört mücevherle iki altın kalıbı çekip aldı Turber ve masanın üzerine serdi. Mücevherlere ve altın kalıplarına büyülenmiş gibi bakıyordu Peter Stuyvesant. Bir büyücü sanıyordu herhalde Turber’ı, ya da, bilinmedik ülkelerden... ne bileyim, örneğin Atlantis’ten çıkıp gelmiş bir üstün insan!</p>

  <p>Anlaşmayı süslü kupalardan şarap içerek kutladılar. Stuyvesant, mücevherlerle altınları paltosunun ceplerine yerleştirdi. Turber’sa kalkıp bize doğru geldi. Alan’la benim üzerime doğru eğilerek:</p>

  <p>— En ufak bir şey söylemeye kalkışacak olursanız, sizi hemen öldürtürüm!. dedi.</p>

  <p>Ve sırıtarak ekledi:</p>

  <p>— Nanette’e ebediyen elveda deyin!. Gerçek bir servet harcadım onu geri alabilmek için. Ama doğrusu değerdi..</p>

  <p>Bir yandan da genç kızı kaldırmış ve iplerini çözmüştü. Bir tek çığlık attı Nanette, o kadar.</p>

  <p>— Korkmayın, yavrum.. dedi Turber. Size kötülük değil, iyilik etmek için buradayım.</p>

  <p>Bize döndü:</p>

  <p>— Duydunuz değil mi, ahmaklar!. dedi. Bir tek kelime konuşmak yok!</p>

  <p>Nanette’i dışarı çekip kapıyı üzerimize kapattı. Uzun bir sessizlik oldu. Herhalde şafak sökmek üzereydi, yandaki odadan muhafızların yorgun sesleri geliyordu.</p>

  <p>— Alan!. diye fısıldadım. Bu da nesi?</p>

  <p>— Ne o?</p>

  <p>— Dinle, bak!.</p>

  <p>Boğuk bir darbe sesi gelmişti. Ne olduğunu anlayamadığım bir şey düşmüştü tavana. Bunu ikinci bir darbe izledi. Sonra da ormanın içinden doğru, uzaktan bir çığlık yükseldi birden. Bir savaş çığlığıydı bu. Ve gerçek anlamda bir ok yağmuru başladı odanın damına..</p>

  <p>Bir Kızılderili saldırısıydı bu!</p>

  <p>Yan odadaki Hollandalılar bir dakika dahi duraksamadan tabyayı terkedip kaçıştılar. Bize bir göz atmak dahi geçmedi akıllarından. Alan ve ben yapayalnızdık şimdi. Tam bir güçsüzlük içindeydik.. Ok yağmuru devam ediyordu. Kızılderililerin savaş çığlıklarıysa hep aynı uzaklıktan geliyordu. Yani ilerlemiyorlardı.</p>

  <p>Sabah yaklaşıyor olmalıydı. Sonra tahtaların arasından yavaş yavaş kırmızı ve titrek bir ışıltı belirdi. Sarıya çalan bir kırmızıydı bu. Ve bir duman kokusu aldım!</p>

  <p>Alan öksürdü. Boğulur gibi hırıltılar çıkarmaya başladı. Anladık ki, eski savaş taktiklerini uyguluyordu Kızılderililer: Uçları ateşlenmiş oklar savuruyorlardı. Tabya çoktan ateş almıştı. Bizse dumandan boğulmak üzereydik.</p>
</body>
</html>
