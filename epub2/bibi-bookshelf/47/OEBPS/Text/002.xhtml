<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">İkinci Bölüm</p>

  <p>OLAYLARIN akışını kavramakta hiçbir güçlük çekmemekteydik. O küçük Central Park alanı, izlediğimiz her iki görüntüde de gerçekten vardı. Kule yerinde kalmıştı. Onu ilkin, çok uzaktaki bir zamansal gerçeklik içinde görmüştük. Sonra da uzay içinde değil, zaman boyunca yol almıştı dev kule. O çağda Manhattan adasında oturan Kızılderililerin kuleyi görür görmez nasıl müthiş bir korkuya kapıldıklarına tanıklık etmişlik. Her iki şıkta da aynı toprak parçası söz konusuydu. Aynı ırmaklarla çevriliydi ada. Ne var ki ikinci görüntüde New York kenti henüz kurulmamıştı.</p>

  <p>Uzaydaki pozisyonu hiç değişmeksizin zaman boyunca gidip gelen dev kule, en son olarak gelmiş, şimdiki zamana konmuştu. Bu sabah olmuştu bu; belki şimdi de olmaktaydı. Bizim çağımızda mola vermiş ve Central Park’ta görevli bir nöbetçi polisi de enikonu ürkütmüştü. Ardından bir hayalet biçimine girmişti yeniden; birkaç saniye sonra da ortadan yok olmuştu.</p>

  <p>Alan’ın, dünden beri art arda sıralanan bunca garip olayları kolayca yorumlaması karşısında duyduğum derin şaşkınlığın nedenini şimdi daha iyi anlıyordum. Bana öyle geldi ki Alan’ın kişisel hayatı oldukça mütevaziydi. Bazı uğraşlarını Nanette’le paylaşmakta ve bunlar hakkında en ufak açıklamada bulunmaya dahi yanaşmamaktaydı. Kendisine bu konudaki düşüncelerimi anlattığımda birdenbire hoyratlaşmıştı. Yanakları kıpkırmızı kesilmiş, gözleri öfkeyle ışıldamıştı.</p>

  <p>— Öyle sanıyorum ki Ed, dedi. Senin kesinlikle anlayamayacağın birçok şeyi ben anlıyorum. Babamın, hiç değilse teorik olarak, Çok eskiden beri bildiği şeyler söz konusu burada.</p>

  <p>Kaytardığını hissediyordum. Ne söylemek istediğini öğrenmek için ısrar ettiğimde de kesip attı:</p>

  <p>— Çok karışık ve karmaşık şeyler, Ed. Hatta belki de korkunç şeyler!</p>

  <p>Ne anlamı var bütün bunların dercesine yüzüne bakıyordum. Nanette girdi araya:</p>

  <p>— Dinle, Alan... Hani şu genç kız vardı ya, kuledeki... Onun bu sabah burada, New York’ta bulunması gerekmiyor mu?</p>

  <p>Genç kız! Hayalet kız! Hiç değilse o... O, evet... O bal gibi gerçekti! Onun daha bu sabah Central Park’a geldiğini görmüştük. Şimdi ekranda hiçbir görüntü yoktu. Bundan böyle de bizlere hiçbir şey öğretmeyecekti. Ama biz bunu, hiç değilse şu an için, bilmemekteydik. Daha bu sabah gelmişti genç kız. Şu sırada da Central Park’ta olması gerekirdi.</p>

  <p>— Gidip bir kolaçan etsek mi acaba? dedi Alan. Ancak böylelikle bulabiliriz, onu!</p>

  <p>Yandaki odalardan birine geçmişti. Çok geçmeden kapıda göründü:</p>

  <p>— Gel, Ed! Sana belki belirtici bir şey göstereceğim. Belki diyorum, çünkü henüz kesinkes emin değilim.</p>

  <p>Nanette de gelmişti ardımız sıra. Yatak odasındaydık. Oda güneye bakıyordu ve biz, Beşinci Cadde’nin doğusundaki büyük bir binada bulunmaktaydık. Damların üzerinden doğru bakınca, bulunduğumuz noktaya oranla çok daha az yüksek olan bütün güney mahalleleri rahatça görülebiliyordu.</p>

  <p>Akşam olmuş, ortalık kararmaya başlamıştı. Ve uzakta bir yerden yıldızlı gökyüzüne dikilmiş bir projektörün ışığı iyice belirginlik kazanmaktaydı.</p>

  <p>Karanlığı tek başına delmeye çabalayan bir projektör!</p>

  <p>— Nerede bu projektör, kuzum? diye sordum Alan’a.</p>

  <p>Gerçekten neredeydi acaba? Rıhtımlara yakın bir yerde mi, yoksa limana bağlı bir geminin güvertesinde miydi? Belki de Staten Island’daydı. Kesin olan, bu hareketsiz ışığın oralarda bir yerde olduğuydu.</p>

  <p>— Staten Island’da, dedi Alan. Turber kliniğinin damına yerleştirilmiş bir projektördür bu. Oldukça çok çıkar insanın karşısına. Sen hiç görmemiş miydin?</p>

  <p>Gerçekten de hayal meyal anımsıyordum bu ışığı gördüğümü. Ama üzerinde durmamıştım. Neyime yarardı ki?</p>

  <p>Düşünceli bir ifadeyle ekledi Alan:</p>

  <p>— Garip! Tam ben bu projektörün alışılmış yerinde olup olmadığını soruyordum kendi kendime. Ve işte orada...</p>

  <p>— Ama, Alan, sen bu gizemi yok yere daha da genişletiyorsun! İşler zaten yeterince karmaşık...</p>

  <p>Gülümsemekle yetindi Alan. Gülümseyişi kaybolurken, dudaklarının ucunda bir muziplik ifadesi belirmişti. Ve bana öyle geliyordu ki «boz-yap»ın parçalarını ayırıp ayıklamaya başlamıştı bile... Üstelik, bu içinden çıkılmaz öykünün ortasında tamamıyla umarsız kaldığımız bir saatte!</p>

  <p>— Doktor Wolf Turber adını hiç işitmedin mi sen bugüne kadar?</p>

  <p>— Hayır, dedim. Doktor Turber’ın ne ilgisi var ki bizim şu gördüklerimizle? Yalnız şunu söylemeden edemeyeceğim, azizim: Sırrını hayranlık verici bir ustalıkla sakladın!</p>

  <p>Ses tonumda gariplik olmalıydı. Alan gülmeye başladı.</p>

  <p>— Kırılman için en ufak bir neden dahi yok, dedi. Hiçbir şey saklamadım. Söyleyecek bir şeyim yoktu, o kadar. Yani gerçekten ilginç bir şeyim, demek istiyorum.</p>

  <p>Nanette koluma yavaşça dokunarak:</p>

  <p>— Babamın tam ölmeden önce söylemiş olduğu bazı şeyler söz konusu, Ed... dedi. Kurmuş olduğu bir teori, daha doğrusu bir önsezi...</p>

  <p>— Gerçekten de garip... dedi Alan, öldüğü sabah öylesine büyük bir ciddilikle konuşmuştu ki babam! Kamuoyunu bir yana bırakalım, bizim tarafımızdan dahi bilinmeyen birtakım bilimsel olguları açıklamıştı bize. Oysa şimdi, yığınla olayın onun görüşlerini doğruladığı şu anda, o kadar özenle gizlemiş olduğu teorisini bütün herkese yaymak ve açıklamak, birinci dereceden bir önem kazanıyor...</p>

  <p>Bir an sustuktan sonra şöyle tamamladı konuşmasını:</p>

  <p>— Görüyorsun ya Ed... Senin o «<i>sır</i>» dediğin şey, sadece senden saklanmış bir şey değildir.</p>

  <p>— Peki, şu halde söyle lütfen: Kimdir bu Doktor Turber ve bu esrarengiz adamla sizin aranızda ne gibi bir ilişki var?</p>

  <p>— Aslını ararsan... diye başladı Alan, onunla aramızda hiçbir ilişki yok. Bundan yirmi yıl kadar önce genç bir tıp öğrencisiymiş Turber. Sonra kısa bir süre, babamın hesabına çalıştı. Bugün bir hastanesi var: Turber Kliniği. Bir çeşit özel hastanedir bu. Doktor Turber, akıl hastalıkları alanında uzmanlık kazanmış olan «<i>nevi şahsına münhasır</i>» dâhilerden biridir. Babam, fizik alanında büyük basarılarla donanmış bir geleceği olduğunu söylemişti ona. Yalnız bunun için de sınırsız bir sabırla çalışmak gerekmekteydi. Ama Dr. Turber yapmadı bunu. Babamdan ayrılırken, hiç de küçümsenmeyecek bir miktarda parayı da beraberinde götürdü. Daha doğrusu, olay meydana çıkınca ondan şüphelenmişti babam. Ben gerçeği bilmiyorum; daha doğrusu işin bu yanının benim gözümde hiç mi hiç önemi yok. Kaldı ki sağlam belgelere dayanan herhangi bir şey ispatlayamadılar adama karşı. Doğaldır ki, Dr. Turber, babamın yeminli düşmanı oldu. Ölümüne nefret etmeye başladılar birbirlerinden. Babamın ölümünden sonra da onu hiç görmedim. Dr. Turber, benim gözümde tipik bir dolandırıcıdır. Zaten daha ilk bakışta tu duyguya kapılır insan, işte bütün bildiklerim, kısaca bu.</p>

  <p>Bir an sustuktan sonra ekledi:</p>

  <p>— Hiç değilse şu an için.</p>

  <p>Atölyeye dönmüştük şimdi. Televizyon hep açıktı ve hiçbir görüntü yansıtmıyordu gene.</p>

  <p>— Alan, dedi Nanette. Dr. Turber’ın bana olan aşkından söz et ona biraz.</p>

  <p>Kesinlikle önceden sezip göremeyeceğim durum ve olgular çıkıyordu birdenbire ortaya.</p>

  <p>— Nanette’e deli gibi âşık olmuştu, dedi Alan. Başka hiçbir genç kıza dönüp bakmazdı bile!</p>

  <p>Nanette:</p>

  <p>— Ondan her zaman için çok korkmuşumdur!..</p>

  <p>Alan devam etti:</p>

  <p>— Ve Turber, yeminli düşmanı olduğu halde babamı ziyaret edip Nanette’le evlenmek istediğini bildirdi.</p>

  <p>İşin burasında şaşılacak bir şey yoktu. Çünkü hem çok güzel, hem çok şirin bir kızdı Nanette.</p>

  <p>— Ayrıntılara girmekten kaçınacağım... diye sürdürdü konuşmasını Alan. Kısacası, Dr. Turber’ın önerisi bütün ailede çok kötü bir etki yaptı. Babam çok açık konuştu kendisiyle, Nanette de duygularını hiçbir şekilde gizlemeye tenezzül etmedi.</p>

  <p>Nanette tekrarladı:</p>

  <p>— Sürekli ve derin bir korku kaplıyordu içimi onun yanında!</p>

  <p>— Uzatmayalım... diye devam etti Alan. Son derece kurnaz ve sevimsiz bir adamdı Dr. Turber. Onun çatkapı bize gelip gitmesinden hiç mi hiç hoşlanmıyorduk. Zaten babam da hazretin ayağını kesti bizim evden, öyle değil mi sevgili kızkardeşim?</p>

  <p>— Tastamam öyle, dedi Nanette. Şimdi de biraz Dr. Turber’ın hayatından ve babamın teorileriyle olan ilişkilerinden söz etsene...</p>

  <p>— Bunun sana pek bir şey öğreteceğini hiç sanmam, Ed... diye başladı konuşmaya Alan. Adamı saran bir gizem havası vardı. Babam kesinlikle inanıyordu buna. Açıklanması güç şeyler olup bitiyordu hep çevresinde. Belirli zamanlarda hastaneye gelmiyordu örneğin, kayboluyordu ortadan. Aslında bütün bunlar, olgularla doğrulanmış şeyler olmaktan çok sezgilerle varılan sonuçlardı. Ama demin görmüş olduğumuz ve yıllardan beri hastanenin damında yanıp sönen o projektör, bence hiç tartışma götürmez bir şekilde, adamın çılgınlığının kesin bir belirtisini oluşturuyor. Bütün bildiklerim işte bundan ibaret...</p>

  <p>Nanette atıldı yeniden:</p>

  <p>— Dr. Turber’ın hastanedeki asistanı var bir de... Bir Kızılderili, eğer yanılmıyorsam?</p>

  <p>— Doğru, evet... Dr. Turber’ın bütün unsurları bir tek aynı nedene bağlayan bir teorisi olduğunu söylerdi sık sık babam. Ben o teori konusunda biraz şüpheci davranıyordum. Neyse... Buna karşılık bugün, bize sunulan görüntü —ki, onun gerçekliğinden şüphe edemeyiz, öyle değil mi, Ed?— evet, bana kalırsa çok şeyi açıklamakta o görüntü. Bulanık ama gene de kesin bir biçimde, «boz-yap»ın parçaları biribirlerine denk düşüyor gibime gelmekte. O genç kız...</p>

  <p>Şimdi bütün her şey o genç kıza bağlıydı, evet; çünkü görüntü artık tümüyle ortadan kalkmış bulunmaktaydı. Genç kıza gelince... O bir gerçeklik olabilirdi pekâlâ, bugün de yaşamakta devam eden bir gerçek varlık!</p>

  <p>Hiç değilse şimdilik polisi işin içine karıştırmamaya karar verdik. Bu sabah bir genç kızın hem de Central Park’ın tam orta yerine konmuş bir kuleden çıkmasına kim inanırdı kolay kolay? Ya bu eh sıradan bir hayal idiyse, diye sorarlar adama!.. Böylece iş dönüp dolaşıp dün gece orada nöbet tutan ve sahneye tanıklık etmiş olan polise dayanıyordu. Ve temel sorun, o genç kızın bugün gerçekten aramızda bulunup bulunmadığıydı.</p>

  <p>Polise haber vermemekle ne iyi etmişiz meğer. Çünkü olaylar hızla gelişecek ve gene aynı hızla biribirine bağlanacaktı. Nitekim çok geçmeden heyecan ve şaşkınlık içinde öğrendik ki, bizden başkaları için de bir gerçekti olay!.. Şöyle:</p>

  <p>Gazetelerde şaka yollu bir küçük haber yayınlandı olay hakkında. Hatta birkaç gazete haberi birinci sayfada verdi. Bu, olayı bir lâtife olarak değerlendirme sonucuydu elbette. Bir çeşit gırgır geçmek için okunup anlatılacak cinsinden bir fıkra:</p>

  <p class="ortali">BİR POLİS GÖREVLİSİ CENTRAL PARK’TA HAYALET BİR EYFEL KULESİ GÖRDÜĞÜNÜ SÖYLÜYOR!..</p>

  <p>İnsanı elbette ki inandırmayan ama güldüren bir başlıktı bu. Okunur okunmaz unutulmaya mahkûm bir haberin başlığı. Yeminli polis görevlisi Mac Farland’ın, çalışmaktan bitkin düşmüş, kaygılı ve dalgın bir büyük kente armağanı, o kadar.</p>

  <p>Peki ya genç kız?</p>

  <p>Akşam gazetelerinde bir küçük haber vardı o konuda. Kimin akimdan geçerdi o sabah haberiyle bu akşam haberinin özleri arasında kopmaz bir bağlantı bulunduğu. Şöyleydi ikinci haber:</p>

  <p>«<i>Central Park’ın parmaklıkları önünde kimliği belirlenemeyen bir genç kız bulunmuştur. Konuşamayan ve büyük bir olasılıkla bellek yitimine uğradığı sanılan genç kız önce Bellevue’ye götürülmüş, oradan da Staten Island’da ki Turber Kliniği’ne gönderilmiştir.</i>»</p>

  <p>Hemen her gün karşılaştığımız sıradan bir olayı bildiren bu haber kimi heyecanlandırabilirdi ki? üçümüze gelince: Bir büyük gizemin eşiğinde bulunduğumuzun tam bilincindeydik. Ürkünç bir mağaraya girmemizi kolaylaştırmak istercesine bir kapı açılmıştı önümüzde sanki...</p>
</body>
</html>
