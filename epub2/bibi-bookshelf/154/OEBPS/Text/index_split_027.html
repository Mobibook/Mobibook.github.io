<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="" xmlns:xml="http://www.w3.org/XML/1998/namespace">
<head>
  <title>Bilinmiyor</title>
  <meta content="pdftohtml 0.36" name="generator" />
  <meta content="TULERTUG" name="author" />
  <meta content="2013-11-26T21:00:13+00:00" name="date" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="calibre3 sigil_not_in_toc" id="calibre_pb_26"><br /></h2>

  <h1 class="calibre1" id="sigil_toc_id_22"><b class="calibre5">NADYA, BİZİ MERAKTA BIRAKMA!</b></h1>

  <p class="calibre1"><br /></p>

  <p class="calibre1"></p>

  <p class="calibre1"></p>

  <p class="calibre1"></p>

  <p class="calibre1">Celine ve Salim Abidin masada yıkılırcasına, "Böcekler, böcekler, böcekler," diye gülüp, eğlenirlerken onlara eşlik etme sıkıntısını yaşayan Ali Ferah can sıkıntısından patlıyordu. Aynı zaman diliminde Ludmilla, kaldığı otelin lobisinde Kıbrıslı savcıyla beraber oturuyordu. Sallama poşetli bir çay içmiş, neredeyse konuşmalarının sonuna gelmişlerdi. Ludmilla, Kıbrıslı savcının en son söylediği cümleye takılıp kalmıştı:&nbsp;<span style="font-size: 1em;">"Bu büyük aşkı, Nadya’yı ölüme götürdü."</span></p>

  <p class="calibre1">Ludmilla'nın takıldığı aslında sadece üç kelimeydi:&nbsp;<span style="font-size: 1em;">"Bu büyük aşkı..."</span></p>

  <p class="calibre1">Daha da önemlisi, bu üç kelimenin Türkçe karşılığıyla ilgilendiği yoktu. Ludmilla dikkatsiz bir kızdı.</p>

  <p class="calibre1">Üstelik kulüpten yeni dönmüştü, yorgundu. Böyle olmasa bile cümlelerin içini karıştırma, derin anlamlar arama çabasını hiçbir zaman göstermezdi. Zaten çevresindeki hiç kimse başka bir anlamı olan, derin şeyler ifade etme arzusu taşıyan cümleler kurmazdı. Ama Ludmilla ısrarla, "Bu büyük aşkı," kelimelerini içinden tekrarlayıp duruyordu. İlgisini çeken, kelimelerin oluşturduğu ses birliğinin Rusça'da, bir başka kelimeye tekabül etmesiydi.</p>

  <p class="calibre1">Bu büyük aşkı, hatta birleşik yazıp okunulduğunda daha belirgin olacak şekilde "bubüyükaşkı," Rusça "bukaşkı"&nbsp;<span style="font-size: 1em;">der gibi geliyordu kulağa. Evet, bu Türkçe üç kelimecik yan yana söylenildiğinde içinde Rusça "bukaşkı" yani&nbsp;</span><span style="font-size: 1em;">"böcek" sözcüğünü barındırıyordu. Oidipus kızılı saçları kabartılmış, sahne makyajı silinmemiş Ludmilla, karşısındaki savcının cümlesini başına, "Bu büyük aşkı" yerine "bukaşkı" kelimesini, yani böceği getirerek yeniden yorumluyor:&nbsp;</span><span style="font-size: 1em;">Böcek, Nadya'yı ölüme götürdü.</span></p>

  <p class="calibre1">Kafasında "böcek" Salim Abidin gibi canlanıyor. Böylece Salim Abidin bu gece içinde ikinci defa, hayallerde böcek kılığına sokuluyor. Ama Kıbrıslı savcı kız kardeşini öldürenin bir başka böcek olduğunu söyleyip duruyordu. Görgü tanıkları vardı. Daha doğrusu Nadya'yı bir başkasıyla görenler vardı. Ancak yanındakinin eşgali, herkese benzeyebilir bir tip olarak çıkıyordu. Elli, elli beş yaşlarında, kısa boylu, kır saçlı, iyi giyimli her beyefendiye benzeyebilir bir tip. Böcekleri tanımaz birinin bütün böcekleri aynı görmesi gibi.</p>

  <p class="calibre1">Daha doğrusu Kıbrıslı savcının, Nadya'nın büyük bir aşk yaşadığını düşündüğü katil zanlısı, yüzünü, mimiklerle bambaşka bir hale dönüştürebilir birisi olmalıydı. Leonardo da Vinci'nin 'Mona Lisa'sının her açıdan başka algılanması, gülüyor mu, somurtuyor mu olduğunun bilinmemesi gibi.</p>

  <p class="calibre1">Kıbrıslı savcımıza, yazar tarafından verilen ve Nadya'ya ait olduğu söylenen notlarla günlüklerde, bu aşka dair hiçbir bilgi yoktu. Savcımız neredeyse Nadya'nın tesadüf eseri aynı kişiyle birkaç kere Bebek Parkı ve civarında görüldüğünü düşünmek üzereydi. Sürpriz bir tanık, olmadık bir ipucu çıkana kadar bu zanlı 'izsiz katiller' sınıfına giriyordu.</p>

  <p class="calibre1">"Gayrıresmi bir görüşme bu," dedi Kıbrıslı savcımız, Ludmilla'ya, kız kardeşine Rusya'dan gelen ve daha açılmamış son mektupları verirken.</p>

  <p class="calibre1">Kalkarken Nadya'nın âşık olduğu adam tarafından öldürülmüş olabileceği şüphesini bir kez daha dile getirdi ve gitti. Ludmilla kucağında annesinden, kendisinin de tanıdığı Nadya'nın bir arkadaşından gelen mektuplar öylece duruyordu. Şimdi çok başka bir şey düşünüyordu:&nbsp;<span style="font-size: 1em;">"Daçada kiminle yaşamalı?"</span></p>

  <p class="calibre1">"Boris," diyordu içinden bir ses. Boris amcasıyla çocukluk yıllarına dönmek, oynamak istiyordu. Ali Ferah olsa olsa onun elinde kır çiçekleriyle portresini yapar, yaşından beklenmeyecek şiddetle onu düzerdi. Ama Boris onunla oynardı. Ya Ali Ferah, düşünmediği kadar iyi bir oyuncuysa? Zaten onun parasıyla bir ev alıp Rusya'ya onsuz dönerse, kesin peşine düşerdi. Koca Rusya'nın, dağılmış olsa bile kendisi için hep büyük kalacak memleketinin geniş bozkırlarında Ludmilla'yı bulmak kolay olur muydu acaba?</p>

  <p class="calibre1">Oleg, Ali Ferah'ın, Ludmilla'yı memleketlerinin geniş bozkırlarında ele geçirmesinin kolay olup olmadığı konusunda bir cevap veremez, ama kendisinin şu anda yeniden resimlere, ikonalara, bir restorasyon atölyesine kavuştuğu için mutlu olduğunu düşünüyor. Ama bu düşünce tıpkı Ludmilla'nın kafasından geçenler gibi ışık hızıyla belirip yok oluyor. Şimdi de bu atölyede olmanın inşaat işinden farksız olduğunu düşünüyor.</p>

  <p class="calibre1">"İnsanın yabancı olduğu bir yerde bütün işler birdir, Oleg." İçindeki filozof uyandı yine. Artık yabancılığını kabul etmesi gerek. Burası başka bir coğrafya ve bizim Oleg'imiz de bu topraklarda kök salamayacak, meyve veremeyecek bir ağaç. Ama bakın, iç sesi şimdi bir itirafta bulunuyor:&nbsp;<span style="font-size: 1em;">"Bugün uyuyan o kadını gördüğünde -Sedef- yabancı olduğunu unuttun ama, Oleg. Aşk insanı bir kılar."</span></p>

  <p class="calibre1">Oleg elinde olmadan Sedefi düşünüyor. İlk görüşte aşksa bu, "Evet," diyor. Açıkyüreklilikle âşık olduğunu söylüyor. Baba Starov, ergenlik döneminde oğluna gönderdiği mektuplarının içeriğini aşk ve kadınlar üzerine nasihatlerine ayırmıştı. "Aşk ilk görüşte olur," diyordu. "Masallardaki gibi. Çünkü aşk gerçeküstü bir şeydir.&nbsp;<span style="font-size: 1em;">Mantıki hiçbir tarafı yoktur. Kanser gibi bilinmeyen bir şey. İçimizde çoğalan kötücül hücreler. Aşkın bu kötücül hücrelerden farkı yoktur. Aşkın sana yararı yoktur. Büyülenme, etkilenme, yanılsama. Bütün bunları başına musallat eden şey; teslimiyet. Eğer bir gün âşık olursan ruhunu teslim ettiğini düşün, Oleg. Ama inandığın Tanrı’ya değil, şeytana."</span></p>

  <p class="calibre1">Ah, Vladimir Starov, oğlunuzun kafasına, tek derdi çükü ve ergenlik sivilceleriyken neler sokmuşsunuz.</p>

  <p class="calibre1">Onun, içine kapanık bir çocuk olmasının tek nedeni o mektuplar. Bu benim değil, Oleg'in terk edilen kızgın annesinin fikriydi. O mektuplar kötü olmasa bile, dertli ve içine kapanık bir genç yarattı. Oleg, "Kararımı şimdi vermeliyim," diyor. "Ruhumu Tanrı’ya mı, yoksa şeytana mı teslim edeceğim?"</p>

  <p class="calibre1">Uyuyan Sedef, uyanan Sedef, şişkin karnı ve göğüsleriyle sallanarak pencereye doğru yürüyen Sedef, pencereden bakan ve ağlamaklı olan Sedef, Tanrı'nın Oleg'e işaret ettiği kadın. Aşkın bu kadar ani ve mantıkdışı bir şey olduğunu bilmiyordu Oleg. Mantıklı, mesafeli, ketum, sessiz Oleg, bir kadını birdenbire bu kadar çok seveceğini ve korumak isteyeceğini düşünemezdi.</p>

  <p class="calibre1">"Onu bir daha ne zaman görebilirim?"</p>

  <p class="calibre1">Bu bilinmez, Oleg. Tanrı'nın sana vereceği şans ve kader ne zaman uygun görürse. Belki bir daha asla karşılaşmayabilirsin Sedefle. O bebeğini büyütür, sen Moskova'ya geri dönersin. Ama o Allahsız ses, Oleg'in aklını başından alıyor:&nbsp;<span style="font-size: 1em;">"Onu tekrar göreceksin. Hiç ummadığın bir zamanda ve biçimde. O senin tesadüfün. Sen ona ilk görüşte âşık oldun."</span></p>

  <p class="calibre1">İşbilir bir aşk perisi mi karışıyor işimize dersiniz? Hayır, Ali Ferah da Ludmilla'yı kendisini beklerken gördüğünde âşık olmuştu. Şimdi de Oleg, uyuyan Sedefle karşılaşmasını aşka dönüştürüyor. Vladimir Starov'un dediği gibi, aşk mantığımızı zorlayan bir şeyse, böyle olmalı. Bütün bu olanlarda mantık aramamalıyız.</p>

  <p class="calibre1">Tesadüfler yeter. Belki Nadya da birlikte görüldüğü yabancıya böyle âşık olmuştu.</p>

  <p class="calibre1">Nadya'nın bize anlatacak hiçbir şeyi yok mu? O bir ölü ve morgun 217 numaralı çekmecesinde, cenazeye gideceği günü bekliyor. Ludmilla odasında kız kardeşine gelen mektupları okurken kimsenin onun sırlarına vakıf olamadığını düşünüyor. Dediğim gibi Nadya, sırlarıyla demir bir çekmecede gömülmeyi bekliyor. Ona bizi neden yanılttığını sorabiliriz. Kendisini öldürenin Salim Abidin olduğuna dair içimizde kuşku uyandıracak biçimde anlatmıştı ölüm anını. Bunu onun yalan söylemeyi sevme haline bağlayabilir miyiz? Bakın, annesi ne yazmış ona gönderdiği son mektupta:</p>

  <p class="calibre1"></p>

  <p class="calibre1"><i class="calibre6">Çocukluğundan beri hayal ettiğin şeyler vardı. Bildiğimiz türden hayaller değildi bunlar. Sanki var</i> <i class="calibre6">olan hayatınla beraber devam eden, senin görmek istediğin gibi şekillenen başka bir hayatın daha vardı. O&nbsp;</i><i class="calibre6" style="font-size: 1em;">hayatta da bizler vardık, her şey gerçeğe uygundu. Sadece işine gelmeyen şeylerde değişiklikler yapıyor</i> <i class="calibre6" style="font-size: 1em;">gibiydin. Bazı şeylerin yerini değiştiriyordun. Bir oyun gibi. Basit ve küçük şeyler. Sözgelimi, her sabah</i> <i class="calibre6" style="font-size: 1em;">kahvaltını ben hazırlasam da, "Salı sabahı kahvaltımı babam hazırladı," diye yazıyordun günlüğüne. Benim</i> <i class="calibre6" style="font-size: 1em;">yerime babanı yerleştiriyordun. Sana bu satırları yazarken, bunu neden yaptığını düşünüyorum. Bunu</i> <i class="calibre6" style="font-size: 1em;">kendime hakaret addedip kızıyorum sana. Belki de saçmalıyorum benim küçük Nadya'm. Çok uzakta</i> <i class="calibre6" style="font-size: 1em;">olduğunuz için, Ludmilla -ve seni her gece kötü rüyaların ortasında gördüğüm için, kendimi iyi</i> <i class="calibre6" style="font-size: 1em;">hissetmiyorum. Bütün gün mutfak masasında oturup Moskova'nın üzerini örten sis perdesine dalıp</i> <i class="calibre6" style="font-size: 1em;">kalıyorum. İnan, hiçbir şey düşünemiyorum. Baban, "Beynin boşaldı," diyor. Moskova semalarını, seyrede</i> <i class="calibre6" style="font-size: 1em;">seyrede, beynin kulaklarından aktı diyor. Söyle sana yazdıklarım beyinsizce mi, bunlar beyinsiz bir kadının</i> <i class="calibre6" style="font-size: 1em;">satırları mı?</i></p>

  <p class="calibre1"></p>

  <p class="calibre1">Ludmilla, annesinin Nadya'ya hitaben yazdığı bu mektubu okurken hem şaşırıyor hem de kendisini sizin kadar dışında hissediyor bu ilişkinin. Onun muhtemelen, Boris amca faktörüyle ilintili olarak, annesiyle böyle yoğun ve mahrem itirafların yapıldığı bir ilişkisi olmadı. Kız kardeşinin ve annesinin saplantılarıyla ilk defa yüz yüze geliyor. İlk defa görünenin, bilinenin karanlık tarafına kayıyor.</p>

  <p class="calibre1">"Bunu yapmaya ne gerek var!" diyor. Kucağındaki mektupları fırlatıp atıyor. Çok sinirli. Perdeyi çekiyor.</p>

  <p class="calibre1">Perdenin korniş rayları üzerinden kayışının sesi ona iyi geliyor. Tekrar asılıyor perdeye. Bu sesi yeniden duymak için değil, küçük bir zarar yaratmak için yapıyor bunu. Zarar yaratma konusunda başarılı oluyor, korniş yerinden çıkıp ağır perdelerle birlikte düşüyor. Karşısında ışıklı bir şehir görüntüsü, eski bir Boğaz, vapurlar, şilepler, muntazam dizili ampulleriyle gezi tekneleri çıkıyor. Biliyorlar mı ki Ludmilla şu an vicdan azabı içinde?</p>

  <p class="calibre1">Şuursuzca manzarayı seyredip, "Bukaşkı," diyor Ludmilla, "Bukaşkı."</p>

  <p class="calibre1">Bir böceğin bile çevresindekileri daha iyi tanıyabileceğini düşünüyor.</p>

  <p class="calibre1">"Ben bir böceğim," diyor. Küçük bir çocuk gibi kendisini aşağılayarak cezalandırıyor.</p>

  <p class="calibre1">Hayal istese, yattığı yerden otel odasının penceresindeki Ludmilla'yı görebilir. Pencerede durmuş kendi kendisini cezalandıran Ludmilla gibi Hayal de burnunun dibindeki rahibe Beatrice'den ceza sözleri işitip duruyor. Yatakta kastatı kesilmiş. Bu kâbustan kurtulma şansı var mı? Aklına Ali Ferah'ın, "Gördüklerin gerçek değil," sözünü getiriyor. Dolayısıyla Rahibe Beatrice'in gerçek olmadığını söylüyor içinden. Ama artık gerçeğin ne olduğunu bilemeyecek kadar hasta. Yine de unuttuğu bir kavramı hatırlamanın heyecanıyla bir hamle daha yapıyor.</p>

  <p class="calibre1">Ama gerçek ne, onu bilemiyor. Rahibe Beatrice'e yeniliyor. Kendi dünyasından bir şey yetişiyor yardımına: Van Gogh. Rahibe Beatrice'in anında toz olduğunu görüyor. Seviniyor ve ilk defa dokunuyor Van Gogh'a.</p>

  <p class="calibre1">Gerçek kavramı bu dokunuşla birlikte kendini hatırlatıyor:&nbsp;<span style="font-size: 1em;">"Sen gerçeksin!" diyor Van Gogh'a. &nbsp;</span><span style="font-size: 1em;">Sonra bir çocuk gibi elleriyle yüzünü kapatıp ağlamaya başlıyor:&nbsp;</span><span style="font-size: 1em;">"Yine hastaneye yatacağım. Ah biliyorum, yine oraya girip Rahibe Beatrice'e katlanacağım. Sen gelmeden önce, beni hastaneye götürmeye geldi."</span></p>

  <p class="calibre1">Van Gogh şefkatle, tırnak kenarları mavi, yeşil, sarı, turuncu boyalı ellerinin arasına alıyor Hayal'in ellerini.</p>

  <p class="calibre1">Soluklarını hissedecek kadar yakın duruyorlar birbirlerine.</p>

  <p class="calibre1">"Ben, seni Arles'e götürmek istiyorum."</p>

  <p class="calibre1">Hayal, yine bir çocuk gibi belli ediyor sevincini. Şaşkınlıkla, sevinçle açılan ağzını, parmaklarının ucuyla kapıyor. Van Gogh konuştukça Hayal düşünmeye çalışıyor. Düşünmenin, gerçekle ilgili bir şeyler kurmanın nasıl bir şey olduğunu çoktan unuttu. Sonunda hayatta kendisini bir tek Van Gogh'un sevdiğini düşünüyor.</p>

  <p class="calibre1">"Seni hastaneye kapatsalar bile, sadece bedenin orada olur, ruhun benimle Arles'de."</p>

  <p class="calibre1">"Ruh ve beden ayrılmaz ki," diyor Hayal. "Eğer ayrılırlarsa bu hastalıktan da öte bir şey olur. O zaman bir hastanede değil, mezarda olmam gerekir. Bu ölüm demektir."</p>

  <p class="calibre1">Hayal bunları, dün gece hastanede acıdan kıvranırken ısırarak kanattığı ellerine bakarak söylüyor. Kan toplamış diş izlerini çok muntazam buluyor. Dikkatini diş izlerinin muntazam kıvrımlarından kurtardığında Van Gogh'un gitmiş olduğunu görüyor.</p>

  <p class="calibre1">Hayatla ölüm arasındaki ilişkinin bir benzeri, delilikle akıl sağlığı arasındadır. Hiç kuşkusuz, herkes ölümün kendi hayatına hiç olmadık bir anda ve biçimde dalabileceğim düşünür. Hayatımızın ölüm tarafından kuşatıldığına inanırız da, akıl sağlığımızın delilik tarafından kuşatıldığına inanmak istemeyiz. Hayal nasıl delirdi, nasıl hastalandı sanıyorsunuz? Şimdi bunu kendisine sormaktan aciz bir hale nasıl geldi? Bu kitabın ve hayatın mantığındaki tesadüfler rol almadı onun deliliğinde. Şimdi son bir çabası var Hayal'in: Bu son gayret onu elbette katatonik şizofreninin kollarından kurtarmayacak, ama hayatını en fazla pencere önlerinde donup kalarak, eşyaların, hayvanların, çok uzaktaki insanların iç sesini dinleyerek, her sabah saat onda Ali Ferah'ın atölyesinde çay içmesine olanak tanıyacak. Bu, Hayal için en iyisi. Hastanede Rahibe Beatrice'in tacizinden kurtulup kendisine bir düzen kuramadı çünkü.</p>

  <p class="calibre1"><i class="calibre6">Guardian</i> gazetesi muhabiri Charles'ın akıl sağlığı şimdilik tehlikede değil. İstanbul'da ruh sağlığını bozacak şeyler yaşadığı kesin. Yo, bu yaşadıkları onu delirtecek güçte değil. Yine de zaman içinde ruhunu biraz üşütüp aksırtabilir; endişe, korku, uykusuzluk, gerilme, çarpıntı, bitmeyen kâbuslar, cinsel isteksizlik; bu gibi sorunlarla yakın zamanda bir psikiyatristin kapısını çalabilir.</p>

  <p class="calibre1">Hayatının ilk şiddetli dayağını yiyen o çok korkmuş yabancı, şimdi Londra'daki evinde, kırık kaburga kemikleri, incinmiş bir kol, üç dikişli kafa, patlak bir dudak ve şişik bir gözle, o gece kulübünde şarkı söyleyen tiril tiril gömlekli şarkıcının kostümünün renginde mor ve şişik bir gözle yatmakta, inanın hâlâ çok korkmaktaydı. Başucundaki telefon kuş sesine benzer bir sesle çaldı. Arayan, gazeteden John Sacks'tı.</p>

  <p class="calibre1">Charles'ın başına gelenleri duyduğunu ve üzüldüğünü söylüyordu. Meraklı, iş bitirci, kuşkucu kalemi patlak dudaklı Charles'ın ağzından laf almaya bakıyor:&nbsp;<span style="font-size: 1em;">"Nasıl bir adamdı Ali Ferah?"</span></p>

  <p class="calibre1">Charles, Ali Ferah'ı unuttuğunu, hatırlamadığını düşünüyor. Bir şeyler geveliyor ağzında.</p>

  <p class="calibre1">"Normal bir adam, çok zeki gibi," basmakalıp şeyler. "Biliyorsunuz," diye ekliyor hemen arkasından,&nbsp;<span style="font-size: 1em;">"Bütün röportaj kasetleri, gangsterlerin ellerinde, İstanbul'da kaldı. Fotoğraflar elimizde olsa bile ortada yazacak bir röportaj yok."</span></p>

  <p class="calibre1">"Sen o resmin altına bir şeyler yaz. Başına gelenleri, röportajın nasıl kaybolduğunu. Ali Ferah'la ilgili merakımızı giderelim yeter."</p>

  <p class="calibre1">"Tabii Bay Sacks," diyor Charles.</p>

  <p class="calibre1">İyi dileklerle kapatıyorlar telefonu. Ali Ferah'ın anlattıklarını hatırlamaya çalışıyor. Sızlayan sağ eliyle ağır ağır yazmaya koyuluyor. Başka bir zaman gazetesinin kabul edemeyeceği bir üslûpta, sadece John Sacks'a tanınan kişisel görüşlerine ve ölçülü olmak kaydıyla özel hayatını konu etmesine olanak tanıyan özel izne kendisi de sahipmiş gibi yazıyor. Bu yüzden haber denemeyecek yazısı şöyle başlıyor: "Ali Ferah'ı hatırladınız mı? Kendisinin Londra Güzel Sanatlar Okulu'ndan arkadaşı olan babam, onun için 'silik, duman bir tipti,' derdi ve onu kendi aralarında 'Takipçi' diye adlandırdıklarını söylerdi..."</p>

  <p class="calibre1">Charles'ın gazetesine göndereceği yazı bu sıkıcı cümlelerle devam ediyor. Yazdıklarının&nbsp;<span style="font-size: 1em;">yayınlanmayacağını, mesai arkadaşlarının bu saçma sapan satırları İstanbul'da yediği dayağa yoracaklarını bile bile yapıyor bunu: "Bunları bilmenize gerek var mıydı, bilemiyorum? İstanbullu bir peygamberi tanımış&nbsp;</span><span style="font-size: 1em;">oldunuz. Hakkında roman yazılacak bir tip değil. Bu yazı bile çok ona. Tanrı'nın bir tesadüfüyle adından haberdar olduk, o kadar. Evet, bu yazıyı okudunuz da elinize ne geçti? Tuvalettesiniz, sıçmaya çalışıyorsunuz ve İstanbullu peygamber hakkında bir şeyler öğrendiniz. Götünüzün deliği yeterince açıldı mı bilmem, ama hayal gücünüz, İstanbullu Peygamber Ali Ferah hakkında yazmaya devam edebilir."</span></p>

  <p class="calibre1">Charles yazısının başlığını atıyor: İSTANBULLU PEYGAMBER, ALİ FERAH. Dediğim gibi&nbsp;<span style="font-size: 1em;">yayınlanmayacağından adı gibi emin yazısını başucundaki konsolun üzerine koyup, gözünü gökyüzüne dikiyor.</span></p>

  <p class="calibre1">Gök gürlüyor ama Londra'da değil. İstanbul'da. Şimşeğin çakışıyla hem Sedefin bebeğin üzerini değiştirdiği oda aydınlanıyor, hem de kafasındaki orkestra başlıyor. Elinde üzerinde mavi yelkenlilerin olduğu minik tulum donup kalıyor. "Başladı," diyor Sedef heyecanla. Terden, nemden hamurlaşmış nota kâğıdını önüne açıp yazmaya koyuluyor. Yaylılar başlıyor önce, sonra davullar. Davullar gökgürültüsü gibi öyle şiddetleniyor ki yaylıların sesini kesiyor. Cehennem'in Kapıları, bu arya okunuyor. Bir satırlık resitatifle geçilebilecek cümleler en güzel aryalar haline geliyor. Yaylı sazların tremoları -iki notanın art arda hızla tekrarlanması- yaklaşan felaketi haber veriyor. 'Cehennem'in Kapıları'nda bekleşenlerin felaketi yaklaşıyor.</p>

  <p class="calibre1">İstanbullu peygamber ilan edildiğinden habersiz Ali Ferah, anlatmaya gerek olmayan karışık, cenaze hazırlıklarıyla dolu bir gün geçiriyor. Son olarak Nadya'nın gömülürken üzerinde olacak, mezarında böceklerin, yılanların, farelerin, çıyanların delik deşik edeceği elbiseyi seçiyorlar Ludmilla'yla beraber. Ali Ferah bir an önce cenaze gününe düşmek istiyor.</p>

  <p class="calibre1">Ömrünün sonuna yaklaşan kahramanımızın bu arzusunu yerine getirmekten memnuniyet duyarım.</p>
</body>
</html>
