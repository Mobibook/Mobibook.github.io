<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h3><p class="p20"><span class="t3"><b>SEÇİLMEMİŞ AŞK</b></span></p></h3>

  <p class="p1"><span class="t0">GİRİŞ</span></p>

  <p class="p25"><i>O Gezegeninde Okets’teki Budran Nehri’nin Güneybatı Boşaltma Havzası’nda bulunan Tag Köyü İnanan Çiftliğinden Heo-kad’d Arhe tarafından yazılmıştır.</i></p>

  <p class="p2"><span class="t5"><b>B</b></span>ütün dünyalardaki herkes için cinsellik karmaşık bir iştir ama kimsenin benim halkım kadar komplike evlilikleri yok sanırım. Bize tabii ki basit görünüyor; üstelik o kadar da tabii bir şey ki bunu tarif etmek bile salakça geliyor insana, yani insanın nasıl yürüdüğünü, nasıl nefes aldığını tarif etmeye kalkışması gibi bir şey. Yani işte insan iki ayağı üzerinde durur, önce bir ayağını ileri atar... ciğerlerinizi havayla doldurur sonra dışarı salarsınız... diğer nısıftan bir kadın ve erkekle evlenilir...</p>

  <p>Nısıf nedir, diye sormuştu bir Gethenli bana, Gethenliler gibi sabah kalktığında erkek mi kadın mı olacağını bilememeyi anlarım da, Sabah insanı mı Akşam insanı mı olduğunu bilememeyi hiç anlayamam diye düşündüm. Öyle mükemmel, öyle evrensel bir ayrım ki bu — böyle bir şeyin mevcut olmadığı bir toplum nasıl varolabilir? İnsan kimin kim olduğunu nasıl bilebilir? Biri sorup diğeri cevap vermezse, biri döküp diğeri içmezse insan nasıl ibadet eder? Enseste dikkat etmeden, fark gözetmeden nasıl çiftleşir insan? Zihnimin gerilerindeki temizlenmemiş, aydınlatılmamış dip köşeciklerinde, “Dünyamızın dışından gelenlerin hepsi tek ayak üzerinde durmaya çalışıyor. İki ayak, iki cinsiyet, iki nısıf — böylesi makul!” diyen büyük amcam Gambat’la aynı fikirde olduğumu itiraf etmeliyim.</p>

  <p>Nısıf, bir nüfusun yarısıdır. Biz bu iki yarıya Sabah ve Akşam isimlerini veriyoruz. Eğer anneniz bir Sabah kadınıysa, siz de bir Sabah insanı olursunuz; bütün Sabah insanları da bir ölçüye kadar sizin kardeşleriniz sayılıyor. Sadece Akşam insanlarıyla cinsel ilişkiye girebilir, onlarla evlenebilir ve onlardan çocuk sahibi olabilirsiniz.</p>

  <p>Hain’deki bir okul arkadaşıma bizdeki ensest kavramını açıkladığımda, şaşkınlık içinde, “Ama bu nüfusun yarısıyla cinsel ilişkiye giremeyeceğiniz anlamına geliyor!” dedi. Ben de buna karşılık şaşkınlıkla, “Nüfusun yarısıyla cinsel ilişkiye <i>girmek</i> mi istiyorsun?” dedim.</p>

  <p>Nısıflar aslında Ekumen içinde hiç rastlanmayan sosyal yapılar değildir. İki nısıflı toplumlardan gelen insanlarla çok rahat sohbetlere girmişimdir. İtş’deki Umna’dan Nadir Kadını olan biri büyük amcam Gambat’ın fikrini söylediğim zaman başıyla onaylayarak gülmüştü. “Ama siz ki’O’lar,” demişti, “siz dört ayak üzerinde evleniyorsunuz.”</p>

  <p>Diğer dünyalardan çok az insan bizim evlilik biçimimizin yürüyeceğine inanır. Onlar, bizim bu evlilik biçimine tahammül ettiğimize inanmayı tercih ederler. İnsanların basit yaşamlarından şikâyet edip karmaşıklıkla zenginleştiğini unutuyorlar.</p>

  <p>İster sevgi için olsun, ister bir yere yerleşmek veya çocuk sahibi olmak için, evlendiğim zaman üç kişiyle birden evlenirim. Ben bir Sabah adamıyım: İkisiyle de cinsel ilişkiye girebildiğim bir Akşam kadını ve bir Akşam erkeğiyle ve cinsel ilişkiye giremeyeceğim bir Sabah kadınıyla evlenirim. Onun cinsel ilişkileri de Akşam kadını ve Akşam erkeğiyle olur. Evliliğin tümüne sedoretu adı verilir. Sedoretu içinde dört ikincil evlilik vardır; karşı cinsle yapılmış iki evliliğe, kadının ait olduğu nısfa göre Sabah ve Akşam isimleri verilir; erkeklerin eşcinsel evliliğine Gece evliliği, kadınlarınkine de Gün evliliği ismi verilir.</p>

  <p>Dört temel kişinin erkek ve kız kardeşleri de sedoretuya dahil olabilir; böylece bazen bir evlilikteki insan sayısı altı veya yediye çıkabilir. Böyle durumlarda ailenin çocukları birbirleriyle durumuna göre, kardeş, kuzen ya da akraba olabilirler.</p>

  <p>Sedoretu kurarken biraz düzenlenme yapılması gerektiğine kuşku yok. Zamanımızın çoğunu bu düzenlemeye harcarız. Bir evliliğin ne kadarının aşka dayandığı veya hangi çiftler arasındaki aşkın daha güçlü olduğu, ne kadarının uygunluk, rahatlık, çıkar, dostluk üzerine oturmuş olduğu yerel geleneklere, kişisel özelliklere falan dayanır. Bunun getirdiği karmaşıklık bu denli barizken, dünya dışından gelenlerin tüm bu çoğul ilişkiler içinden sadece yasak ve haram olana dikkat etmesi beni hep şaşırtmıştır. “İnsan nasıl üç kişiyle evlenir de bir tanesiyle hiçbir zaman cinsel ilişkiye girmez?”</p>

  <p>Bu soru beni çok rahatsız eder; sanki cinselliğin, başka hiçbir ilişki tarafından biçimlendirilemeyecek veya başka bir ilişkinin içine dahil olamayacak kadar baskın bir güç olduğunu varsayıyormuş gibidir. Toplumların çoğu bir baba ile kızın veya kardeşlerin cinsel olmayan bir aile ilişkisine sahip olmalarını bekler; gerçi anladığım kadarıyla bazı toplumlarda yaşı veya cinsiyeti itibariyle bu ensest yasağına kulak asmayacak kadar güçlü konumda olan kişiler yasağı ihlal edebilmekte. Belli ki bu tür toplumlar insanları iki çeşide ayrılmış kabul ediyor ve temel ayrımın güç olduğu kabul edildiği için de cinsiyetlerden birine üstün bir güç veriyorlar. Bizim için temel ayrım nısıftır; cinsiyet de önemlidir ama ikincil bir farklılıktır; ayrıca bizde, kimse güç yarışına doğuştan bir ayrıcalık konumundan başlamaz. Bizim olaylara bakışımız biraz farklıdır.</p>

  <p>Gerçek şu ki, O halkı da herkes kadar sade yaşamı sever, bizler bunu elde etmenin kendimize has bir yolunu bulduk. Tutucu, geleneklere bağlı, kendini üstün gören ve sıkıcı insanlarız biz. Değişime hep kuşkuyla yaklaşır, körü körüne karşı çıkarız. O’da bulunan evlerin, çiftliklerin ve türbelerin çoğu elli-altmış asırdır, bazıları birkaç yüz asırdır aynı yerde durur ve aynı isimleri taşır. Bundan da uzun bir süredir genellikle aynı şeyleri, aynı şekilde yapmaktayız. Yaptıklarımızı büyük bir özenle yaptığımıza şüphe yok. İnsanların kendilerine hakim olmasına bazen şeytanlar yaratacak ölçüde önem veririz ve mahremiyetimizi şiddetle savunuruz. Göze çarpan şeyleri küçümseriz. Bizim ariflerimiz dağların tepelerinde inzivaya çekilip yaşamazlar; çiftliklerde, bir sürü akrabanın arasında yaşayarak çok dikkatli kayıtlar tutarlar. Bizde hiç şehir yoktur; sadece bir grup çiftlik ile toplantı merkezinden meydana gelmiş dağınık köyler bulunur; eğitimsel ve teknolojik merkezler her bölge tarafından desteklenir. Biz tanrılar olmaksızın ve hatırı sayılır bir süredir de savaşsız idare ediyoruz. Yabancıların bize en sık sordukları sorulardan biri, “Sizin şu evliliklerinizde, hepiniz yatağa birlikte mi giriyorsunuz?” oluyor; bizim verdiğimiz cevap ise, “Hayır.”</p>

  <p>Bu, aslında yabancılar tarafından sorulan her soruya verdiğimiz standard cevap sayılır. Ekumen’e katılmış olmamız bile hayret verici bir şey. Hain’e yakın bir yerdeyiz —yan yana kadar yakın, 4,2 ışık yılı uzakta— ve Hainliler, sonunda biz onlara alışıncaya ve Evet, diyebilinceye kadar yüzyıllar boyu buraya sürekli geldiler, bizimle konuşup durdular. Hainliler, tabii ki bizim atalarımız ama bizim âdetlerimizin atıl uzunluğu onların kendilerini genç, köksüz ve hareketli hissetmelerine neden oluyor. Belki de bizi işte bu yüzden seviyorlar.</p>

  <p class="p28">SEÇİLMEMİŞ AŞK</p>

  <p class="p2">Saduun’un ağzının yakınlarında, nehrin denizle buluştuğu yerin güneyindeki büyük gelgit ovasında yükselen kayalık adacığın üzerinde bir kale vardı. Bir zamanlar deniz içerilere gelip adanın etrafını çevrelerdi ama Saduun yüzlerce yıl, yavaş yavaş adanın etrafında deltasını oluşturunca sadece büyük gelgit dalgaları buraya ulaşmaya başladı, derken sadece fırtına sırasındaki büyük dalgalar; en sonunda deniz oraya kadar hiç gelmez oldu, batıda pırıl pırıl uzandı kaldı.</p>

  <p>Meruo hiçbir zaman bir çiftlik olmamıştı; tuzlu bataklık içindeki kayanın üzerine inşa edildiğinden bir deniz kalesi olmuş, balıkçılıkla geçinmişti. Deniz çekilince insanlar kayadan deniz sınırına kadar bir kanal kazdılar. Yıllar geçtikçe, deniz daha da çekildi, kanal da sonunda üç mil uzunluğunda geniş bir tür boğaz halini alıncaya kadar uzadı da uzadı. Bu kanaldan adanın kayalık temeli etrafına yayılmış olan Meruo rıhtımlarına balıkçı tekneleri ve ticaret gemileri gelip giderdi. Rıhtımların, ağların asılı olduğu avluların, kurutulan ve dondurulan bitkilerin hemen yanından, büyük yama ve uçmayan baroların otladığı, tuzlu otların oluşturduğu bozkırlar başlıyordu. Meruo bütün bu otlakları kıyı tepelerindeki Sadahun Köyü çiftliklerine kiraya veriyordu. Sürülerin biri bile, ahalisi yüzünü denize çevirmiş, sadece denizi ekip biçen ve yelken açabiliyorsa katiyen yürümeyen Meruolulara ait değildi. Meruoluların zenginliği balıkçılıktan çok bozkırlardan geliyordu ama onlar bu zenginliklerini teknelere, büyük kanalın kazı ve tarama çalışmalarına harcıyorlardı. Biz paramızı denize atıyoruz, diyorlardı.</p>

  <p>Dikbaşlı insanlar olarak tanınırlar, kendilerini köyden ayrı tutarlardı. Meruo büyük bir kaleydi, genellikle içinde yüz kadar kişi yaşardı, o yüzden köy ahalisiyle nadiren sedoretu kurarlar, genellikle birbirleriyle evlenirlerdi. Köylüler Meruo’da herkesin birbiriyle yakın ilişkisi olduğunu söylerdi.</p>

  <p>Doğu Oket’ten bir Sabah adamı, diğer sahilde bulunan çiftliği için tuzlu bataklık otlaklarını incelemek amacıyla Sadahun’da kalmaya gelmişti. Meruo’da, köy toplantısı için kasabada bulunan Suord isminde bir Akşam erkeğine tesadüf etmişti. Ertesi gün Suord yine onu görmek için çıkagelmişti; ertesi gün de öyle; dördüncü gece olduğunda Suord onunla sevişmiş, ayaklarını yerden bir fırtına dalgası gibi kaldırıvermişti. Yaptığı yolculuk, bilmediği bir yer ve karşılaştığı yabancılar kendisi için hatırı sayılır bir macera sayılan, ismi Hadri olan Doğulu sade, deneyimsiz bir genç adamdı. Şimdi de bu yabancılardan birinin kendisine çılgınlar gibi âşık olduğunu, Meruo’ya gelmesi, orada kalması, orada yaşaması için yalvardığını görüyordu: “Bir sedoretu kurarız,” dedi Suord. “Yarım düzine Akşam kızı var. Sabah kadınlarından biriyle, herhangi biriyle rahatlıkla evlenirim sırf seni tutabilmek için. Gel, benimle gel, benimle Kaya’ya gel!” Çünkü Meruo ahalisi kalelerine böyle derlerdi.</p>

  <p>Suord onu büyük bir tutkuyla sevdiği için Hadri, Suord’un rica ettiği şeyi yapmak konusunda kendisini borçlu hissetmişti. Bütün cesaretini topladı, eşyalarını hazırladı, dümdüz bozkırı aşarak ötesinde, uzaklardaki gökyüzüne karşı kapkara duran, rıhtımları, ambarları ve gemi havuzlarının tepesinde yükselen kayası üzerinde kamburunu çıkarmış oturan, pencereleri hep karaya sırtını çevirmiş, onları terk etmiş denize giden uzun kanala bakan Meruo’nun yüksek çatılarına gitti.</p>

  <p>Suord onu içeri sokarak ev halkına takdim etti; Hadri dehşete düşmüştü. Hepsi Suord’a benziyordu, kara insanlardı, yakışıklıydılar, kızgın, kaba, sabit fikirli — birbirlerine o kadar benziyorlardı ki onları birbirlerinden ayıramıyor, kızla annesini, kardeşle kuzeni, Akşam’la, Sabah’ı karıştırıyordu. Ona karşı tenezzülen kibar davranıyorlardı. Onu gereksiz biri olarak görüyor, Suord’un onu aralarına temelli getirmesinden korkuyorlardı. O da bundan korkuyordu.</p>

  <p>Suord’un tutkusu o kadar yoğundu ki, ılımlı bir insan olan Hadri bunun kısa sürede söneceğini düşünüyordu. “Harlı ateş çok dayanmaz,” diyordu kendi kendine ve bu atasözüyle avunuyordu. “Benden bıkacak, o zaman da giderim,” diye geçiriyordu içinden. Ama Meruo’da on gün kaldı, sonra bir ay oldu, üstelik Suord her zamanki kadar harlıydı. Hadri, ev ahalisi içindeki sedoretular arasında bir sürü tutkulu birleşmeye tanık olmuştu; aralarındaki cinsel gerilim, yeraltı kablolarının ağı gibi yayılmıştı, havayı bu elektriğin çatırtısı ve kıvılcımlarıyla dolduruyordu; üstelik evliliklerin bazıları da oldukça yıllanmıştı.</p>

  <p>Suord’un doymak bilmez, özlem dolu, tapınırcasına arzusu, oldukça sıradan biri olduğunu düşünen Hadri’nin hem gururunu okşamış, hem de şaşırmasına neden olmuştu. Böylesine bir tutkuya vereceği karşılığın hiçbir zaman yeterli olmayacağını hissediyordu. Suord’un kara güzelliği aklını almıştı; başı dönmüş, bir boşluk, yalnız kalabileceği bir yer aramaya başlamıştı. Bazı geceler, Suord seviştikten sonra yatağa yayılmış derin uykudayken Hadri kalkardı, çıplak ve sessiz; odanın öte tarafındaki geniş pencere pervazına oturur, yıldızlar altındaki uzun kanalın pırıltısını seyrederdi. Bazen sessizce ağlardı. Bir ıstırap içinde olduğu için ağlardı ama ıstırabının ne olduğunu bilmezdi.</p>

  <p>Kışın ilk günlerinde böyle bir gecede, kapana kısmış bir hayvan gibi derisinin diri diri yüzülmüş olduğu, bütün sinir uçlarının açıkta kaldığı hissi artık dayanılmayacak bir noktaya varmıştı. Giyindi, Suord’u uyandırmaktan korktuğu için elinden geldiği kadar sessizce, yalınayak odadan ayrıldı ve açık havaya çıktı — çatıların altı olmayan herhangi bir yer olsa yeter, diye düşündü. Artık nefes alamadığını hissediyordu.</p>

  <p>Kocaman ev karanlıkta hayret verici görünüyordu. O anda orada yaşamakta olan yedi sedoretunun her birinin kendine ait son derece ferah bir kanadı, katı veya odaları vardı. İlk ve İkinci Sedoretu’nun ta güney kanadında bulunan bölgesine hiç girmemişti; evin kadim orta bölümünde ise hep yolunu şaşırmıştı ama kuzey kanadındaki bu katlar arasında rahatça dolaşabileceğini düşünüyordu. Gördüğü koridorun kara tarafındaki merdivenlere gittiğini sandı. Oysa sadece yukarı doğru giden dar merdivenlere çıkıyordu. Basamakları izleyerek büyük, gölgeli tavanarasına çıktı ve çatıya açılan bir kapı buldu.</p>

  <p>Parmaklıklı uzun bir balkon güney ucuna kadar uzanıyordu. Sol yanında çatının tepesi kara bir dağ gibi yükselen, aşağısında ise tüm enginliği ve loşluğuyla yıldızların ışığı altında bozkırlar, bataklıklar uzanan balkondan ilerledi; batı tarafına döndüğünde önünde uzanan kanalı gördü. Hava yumuşak ve nemli, yaklaşan yağmurun kokusuyla yüklüydü. Bataklıklardan alçak bir sis yükseliyordu. Kollarını parmaklıklara dayamış seyrederken sis yoğunlaşıp beyazlaşarak bataklıkları ve kanalı sakladı. Bu yumuşaklık pek hoşuna gitmişti; bulanıklaştıran, iyileştiren, gizleyen sisin bu yavaşlığı. İçine biraz huzur, biraz teselli dolmuştu. Derin bir nefes alarak düşündü, “Neden, neden bu kadar hüzünlüyüm? Neden Suord’u onun beni sevdiği kadar sevmiyorum? O neden beni seviyor?”</p>

  <p>Yakında birinin olduğunu hissederek dönüp arkasına baktı. Çatıya bir kadın çıkmış, ondan birkaç metre uzakta duruyordu; kadının kolları da onun gibi parmaklıkların üzerindeydi, etekleri uzun bir elbise giymişti. O başını çevirince, kadın da çevirerek ona baktı.</p>

  <p>Koyu tenine, düz siyah saçlarına, kaşlarının belli biçimdeki incecik hattına, elmacık ve çene kemiğine bakılacak olursa kuşkusuz Kaya kadınlarından biriydi; ama hangisi olduğuna emin olamıyordu. Kuzey kanadının yemek odalarında yirmili yaşlarında, hepsi kardeş, kuzen veya akraba olan, hiçbiri daha evlenmemiş birkaç Akşam kadınıyla karşılaşmıştı. Hepsinden korkuyordu çünkü Suord içlerinden birine sedoretu eşi olması için evlenme teklifinde bulunabilirdi. Hadri cinsel yönden biraz utangaçtı ve cinsiyet farkını aşmak da ona zor geliyordu; bazı genç kadınlar ona son derece çekici gelse de zevki ve teselliyi diğer genç erkeklerde buluyordu. Meruo’nun kadınları büyük bir çekiciliğe sahipti ama onlardan birine dokunduğunu bile hayal edemiyordu. Buradaki ıstırabının bir kısmı da Akşam kadınlarının, ona her zaman bir yabancı olduğunu hatırlatan o kuşkucu soğukluklarından kaynaklanıyordu. Onu küçümsüyorlardı; o da kendini onlardan sakınıyordu. O yüzden hangisinin Sasni, hangisinin Lamateo, hangisinin Saval veya hangisinin Esbuai olduğunu tam olarak bilemiyordu.</p>

  <p>Uzun boylu olduğu için bunun Esbuai olduğunu düşünmüştü ama emin olamıyordu. Karanlık onun için bir mazeret sayılabilirdi çünkü yüzünün hatlarını belli belirsiz seçebiliyordu. “İyi akşamlar,” diye mırıldandı ve hiç isim söylemedi.</p>

  <p>Uzun bir sessizlik oldu; büyük bir uysallıkla, bir Meruo kadınının gecenin köründe, çatının tepesinde bile kendisini tersleyeceğini düşündü.</p>

  <p>Ama sonra kadın hafifçe, “İyi akşamlar,” dedi sesinde bir kahkahayla; sesi yumuşaktı, aklında tıpkı sisin durduğu gibi durmuştu, ılımlı ve serin. “Kimsiniz?” dedi kadın.</p>

  <p>“Hadri,” dedi, yine uysallıkla. Artık kim olduğunu öğrenmişti işte ve onu horlayacaktı.</p>

  <p>“Hadri mi? Buradan değilsin.”</p>

  <p>O halde bu kadın kimdi?</p>

  <p>Çiftliğinin ismini söyledi. “Doğudan geliyorum, Fadan’n Suseti’nden. Ziyarete geldim.”</p>

  <p>“Ben uzaklardaydım,” dedi kadın. “Yeni döndüm. Bu gece. Ne kadar harika bir gece değil mi? En çok bu tür geceleri severim, sis kendine has bir denizmişçesine yükselirken...”</p>

  <p>Gerçekten de sis birleşmiş, yükselmişti; sanki kayası üzerindeki Meruo, hafif ışıyan bir boşluğun üzerindeki karanlığa bırakılmış yüzüyordu.</p>

  <p>“Ben de seviyorum,” dedi. “Düşünüyordum da...” Sonra durdu.</p>

  <p>“Ne?” dedi kadın bir dakika sonra; bunu o kadar kibarca söylemişti ki Hadri cesaretlenerek devam etti.</p>

  <p>“Bir oda içersinde mutsuz olmanın, açık havada mutsuz olmaktan daha kötü olduğunu,” dedi utangaç, mutsuz bir kahkahayla. “Acaba neden öyle oluyor?”</p>

  <p>“Anlamıştım,” dedi kadın. “Duruş tarzından. Çok üzüldüm. Daha mutlu... daha mutlu olman için ne lazım?” İlk başta kadının kendisinden daha yaşlı olduğunu düşünmüştü ama şimdi çok genç bir kız gibi, hem utangaç hem de cesur, biraz tuhaf ama tatlılıkla konuşuyordu. Gerçekleri söyleyebilmeleri için her ikisine de cesaret veren, onları serbest bırakan şey karanlık ile sisti.</p>

  <p>“Bilmiyorum,” dedi Hadri. “Galiba ben nasıl âşık olunacağını bilemiyorum.”</p>

  <p>“Neden böyle düşünüyorsun?”</p>

  <p>“Çünkü ben... Suord yüzünden, beni buraya o getirdi,” diye açıkladı kıza, doğruları söylemeye çalışarak. “Onu seviyorum ama... ama hak ettiği şekilde değil.”</p>

  <p>“Suord,” dedi kız düşünceli düşünceli.</p>

  <p>“Çok güçlü. Cömert. Bana kendi varlığını olduğu gibi sunuyor, bütün yaşamını. Ama ben, ben bunu yapamıyorum...”</p>

  <p>“Neden burada kalıyorsun?” diye sordu kız suçlarcasına değil de bir cevap almak için.</p>

  <p>“Onu seviyorum,” dedi Hadri. “Onu incitmek istemiyorum. Eğer kaçarsam bir korkak olacağım. Ona layık olmaya çalışıyorum.” Bunlar dört ayrı cevaptı, her biri ıstırapla, ayrı söylenen.</p>

  <p>“Seçilmemiş bir aşk,” dedi kadın imalı, kaba bir sevecenlikle. “Ah çok zordur.”</p>

  <p>Artık bir kız gibi değil aşkın ne olduğunu bilen bir kadın gibi konuşuyordu. Konuşurlarken ikisi de batıya, sis denizine bakıyorlardı çünkü bu şekilde konuşmak daha kolaydı. Kadın yine ona bakmak için dönmüştü. Hadri karanlıkta onun sakin bakışlarını hissedebiliyordu. Çatının çizgisiyle kadının başı arasında parlak ve büyük bir yıldız parlıyordu. Bir kez daha hareket ettiğinde yuvarlak, kara başı yıldızı gizledi, sonra yıldız saçlarına karışıp parladı, sanki yıldızı saçına takmış gibi. İzlemesi çok hoş bir şeydi.</p>

  <p>“Ben hep aşkı seçeceğimi düşünürdüm,” dedi sonunda Hadri, kadının söylediklerini aklında işlemeye devam etmişti. “Bir sedoretu seçerek yerleşmeyi, günün birinde, bizim çiftliğin yakınlarında bir yere... Başka bir şey hiç aklıma gelmemişti. Sonra buraya çıktım geldim, dünyanın kıyısına... Ve ne yapacağımı bilemiyorum. Seçildim, ben seçemiyorum...”</p>

  <p>Sesinde sanki kendi kendisiyle hafifçe alay edermiş gibi bir tını vardı. “Burası garip bir yer,” dedi.</p>

  <p>“Öyledir,” dedi kadın. “İnsan büyük dalgayı görünce...”</p>

  <p>Bir kez görmüştü. Suord onu güney taşkın ovasının üzerinde yükselen burna götürmüştü. Meruo’nun sadece birkaç mil güney batısında olmasına rağmen kara içine doğru epeyce girip dolanarak sonra yeniden batıya dönmek zorunda kalmışlardı ve Hadri sormuştu: “Neden kıyıdan gitmedik?”</p>

  <p>“Nedenini göreceksin,” demişti Suord. Kayalık burunda oturup yanlarında getirdikleri yiyecekleri yemişlerdi; Suord’un bir gözü devamlı batı utkuna yayılmış, solucan gibi kıvrılan birkaç balçıklı kanalın kestiği nihayetsiz ve kasvetli kahverengi gri çamur düzlüklerindeydi. “Geliyor işte,” demişti ayağa kalkarak; Hadri de parıltısını seyretmek, uzaktan gelen gürlemesini duymak, yaklaşan parlak çizgiyi, yedi mil boyunca uzanan muazzam ova üzerinden yaklaşarak köpüklerle altlarındaki kayalara çarpan ve burnun etrafını olduğu gibi kaplayan dalgayı görmek için ayağa kalktı.</p>

  <p>“Koşup kaçılamayacak kadar hızlı,” demişti Suord, kara yüzü canlı ve heyecanlıydı. “Kayanın etrafına da böyle gelirdi. Eski günlerde.”</p>

  <p>“Burada mahsur mu kaldık?” diye sormuştu Hadri ve Suord cevaplamıştı: “Hayır, ama keşke kalmış olsaydık.”</p>

  <p>Şimdi bunu düşünürken Hadri sisin altında, engin denizin hemen surların dibinden Meruo’nun etrafını kaplamış olduğunu hayal etti. Eski günlerdeki gibi.</p>

  <p>“Herhalde gelgit dalgaları Meruo’yu anakaradan ayırıyordu,” dedi; kadın da, “Günde iki kere,” diye yanıtladı.</p>

  <p>“Garip,” diye mırıldandı Hadri ve kadının gülercesine iç çekişini belli belirsiz duydu.</p>

  <p>“Hiç de değil,” dedi kadın. “Eğer burada doğmuşsan... Bebeklerin doğdukları, insanların öldükleri vaktin, fırtına öncesi sükûnet dedikleri o saat olduğunu biliyor muydun? Sabah gelgitinin en alçak olduğu o an.”</p>

  <p>Kadının sesi ve sözleri Hadri’nin yüreğini ta içten kavramıştı; çok yumuşaktı, kulağa garip geliyordu. “Ben içerlerden, dağlardan geliyorum ve denizi daha önce görmemiştim,” dedi. “Gelgitler hakkında hiçbir şey bilmiyorum.”</p>

  <p>“Eh,” dedi kadın, “işte onların gerçek aşkı.” Hadri’nin arkasında bir yerlere baktı. Hadri dönünce sadece yara izi gibi görünen en koyu hilal haliyle, küçülmekte olan ayı tam sis denizinin üzerindeyken gördü. Başka bir şey söyleyemeden aya bakakaldı.</p>

  <p>“Hadri,” dedi kadın, “üzülme. Ay bu sadece. Gerçi ne zaman hüzünlenirsen yine buraya çık. Seninle konuşmak hoşuma gitti. Burada konuşacak başka kimse yok...” Sonra da, “İyi geceler,” diye fısıldadı. Yürüyerek uzaklaştı ve gölgeler arasında kayboldu.</p>

  <p>Hadri bir süre kalıp sisin yükselişini, ayın yükselişini seyretti; sis, ayı ve sonunda her şeyi soğuk bir loşlukla kapatarak bu yarışı kazandı. Artık gergin ve kederli olmayan Hadri titreyerek Suord’un odasına geri döndü ve yatağın geniş sıcaklığına süzülüverdi. Tam uykuya dalmak üzereyken kadının ismini bilmediği geldi aklına.</p>

  <p>Suord mutsuz bir ruh haliyle uyandı. Hadri’ye, yan kanalların havuzlarını kontrol etmek için kendisiyle birlikte kanaldan aşağıya gelmesini istediğini söyledi; ama aslında istediği Hadri’yi, kendisini sadece işe yaramaz değil aynı zamanda biraz huzursuz hissedeceği ve kaçacak yer bulamayacağı teknede tek başına yakalamaktı. Cam gibi yan kanallardan birinde ılıman güneşin altında süzüldüler. “Gitmek istiyorsun, değil mi?” dedi Suord, sanki cümle o konuşurken dilini kesen bir bıçakmış gibi söylemişti bunu.</p>

  <p>“Hayır,” dedi Hadri, söylediğinin doğru olup olmadığını bilemeyerek, ama başka bir söz de söylememişti.</p>

  <p>“Burada evlenmek istemiyorsun.”</p>

  <p>“Bilmiyorum Suord.”</p>

  <p>“Bilmiyorum demekle ne kastediyorsun?”</p>

  <p>“Akşam kadınlarından hiçbirinin benimle evlenmek istediklerini sanmıyorum,” dedi gerçeği dile getirmeye çalışarak, “istemediklerini biliyorum. Senin buradan birini bulmanı istiyorlar. Ben yabancıyım.”</p>

  <p>“Seni tanımıyorlar,” dedi Suord ani, yalvaran bir kibarlıkla. “Buradaki insanların, yeni birilerini tanıması için epeyce bir süre geçmesi gerekiyor. Çok uzun zamandır Kaya’mızın üzerinde yaşıyoruz. Damarlarımızdaki kan değil deniz suyu. Ama anlayacaklar, göreceklerdir eğer sen... Eğer kalırsan...” Teknenin yan tarafından uzaklara baktı, bir süre sonra ancak duyulabilecek şekilde, “Eğer gidersen, seninle gelebilir miyim?” diye sordu.</p>

  <p>“Bir yere gitmiyorum,” dedi Hadri. Gidip saçını ve yüzünü okşayarak Suord’u öptü. Suord’un kendisini izleyemeyeceğini, Oket’te, karanın içlerinde yaşayamayacağını biliyordu; olmazdı, yürümezdi. Ama bunun da anlamı onun burada Suord ile kalmasıydı. İçinde, tam yüreğinin altında hissiz bir soğukluk vardı.</p>

  <p>“Sasni ile Duun’un ilişkileri var,” dedi Suord kısa bir süre sonra, yeniden kendi gibi konuşarak, yani denetim altında ve ateşli. “On üç yaşından beri sevgililer. Eğer teklif edersem Sasni benimle evlenir, Gün evliliğinde Duun’la olabilirse. Onlarla bir sedoretu kurabiliriz Hadri.”</p>

  <p>İçindeki hissizlik Hadri’nin buna bir tepki vermesine engel olmuştu, ne hissettiğini bilmediğini düşünüyordu. Sonunda tek söyleyebildiği, “Duun kim?” olmuştu. İçinde Duun’un bir gece önce —sanki başka bir dünyada, sis, karanlık ve gerçek diyarında— çatıda gördüğü kadın olabileceğine dair ufak bir umut vardı.</p>

  <p>“Duun’u biliyorsun.”</p>

  <p>“Başka bir yerlerden mi döndü?”</p>

  <p>“Hayır,” dedi Suord, Hadri’nin aptallığı karşısında hayret duymayacak kadar aklı başka yerdeydi. “Sasni’nin ilişkisi olan kız, Dördüncü Sedoretu’dan Lasudu’nun kızı. Kısa boylu, çok zayıftır, pek konuşmaz.”</p>

  <p>“Onu tanımıyorum,” dedi Hadri umutsuzlukla, “onları birbirlerinden ayıramıyorum, benimle konuşmuyorlar,” ve sonra dudağını ısırarak iri adımlarla teknenin diğer tarafına yürüdü, ellerini cebine sokup, kamburunu çıkartarak durdu.</p>

  <p>Suord’un ruh hali oldukça değişmişti, havuza vardıklarında su ve çamurun içinde neşeyle şapırdayıp durdu, mekanizmanın işleyip işlemediğini kontrol etti, sonra arkalarından gelen güzel bir rüzgârla ana kanala geri döndüler. Hadri’ye, “Artık deniz bacaklarına kavuşmanın zamanı geldi!” diye bağırarak tekneyi kanaldan batıya, açık denize götürdü. Puslu güneş ışığı, tuz zerrecikleriyle dolu tatlı esinti, derinliklerin korkusu, Suord’un becerikli talimatları altında tekneyi yürütme gayreti, ışık kırmızı-sarı rengiyle suya yayıldığında ve büyük kıyı koşan ve bataklık kuşları çığlıklar atarak yükselip etraflarında halkalar çizdiğinde, güneş kavuşurken tekneyi yeniden döndürüp kanala sokmanın zaferi — tüm bunlar sayesinde sonuçta harika bir gün geçirmişti Hadri.</p>

  <p>Ama tekrar Meruo’nun çatıları altına, karanlık koridorlara, hepsi batıya bakan alçak, geniş, karanlık odalara girer girmez bu güzellik de sönüvermişti. Dördüncü ve Beşinci Sedoretu ile birlikte yemeğe oturdular. Hadri’nin çiftliğinde olsaydı, önceden haber vermeden bütün gün yok olup, hiç yardım etmeden tam yemek vakti geldiklerinde bir sürü takılma, şakalaşma olurdu; burada kimse ne takılıyordu, ne de şaka yapıyordu. Eğer duruma içerleyen biri varsa bile bu gizli kalıyordu. Belki de hiç içerleyen yoktu, belki birbirlerini o kadar iyi tanıyorlar ve tek bir şeyin parçası sayıyorlardı ki, birbirlerine de, insanın tıpkı ellerine itimat ettiği gibi itimat ediyorlardı, sorgusuz sualsiz. Çocuklar bile Hadri’nin çocukken yaptığından daha az şakalaşıp, daha az ağız dalaşına giriyordu. Uzun masadaki sohbetler hep sessiz oluyordu, çoğu kişi tek bir kelime bile konuşmuyordu.</p>

  <p>Kendi yemeğini kendi koyan Hadri bir gece önce gördüğü kadını aradı gözleriyle. Gerçekten de Esbuai miydi acaba? Zannetmiyordu; boyları benziyordu ama Esbuai çok inceydi ve başını belirli bir şekilde kibirlice tutuyordu. O kadın burada yoktu. Belki de İlk Sedoretu’dandı. Bu kadınların hangisi Duun’du?</p>

  <p>Sasni’nin yanındaki, o ufak tefek olan; şimdi onu hatırlamıştı. Hep Sasni’yle olurdu. Onunla hiç konuşmamıştı çünkü hepsinin arasında en çok Sasni onu nefretle aşağılıyordu ve Duun da onun gölgesiydi.</p>

  <p>“Haydi,” dedi Suord ve masanın diğer tarafına dolanarak Sasni’nin yanına otururken, Hadri’ye de Duun’un yanına oturmasını işaret etti. O da öyle yaptı. Ben Suord’un gölgesiyim, diye düşündü.</p>

  <p>“Hadri seninle hiç konuşmadığını söyledi,” dedi Duun’a. Kız kamburunu biraz daha çıkartarak bir şeyler geveledi. Hadri, Sasni’nin yüzünde şimşek gibi bir hiddet gördü; aslında yine de doğrudan Suord’a bakarken meydan okuyan bir tebessüm de vardı yüzünde. Birbirlerine çok benziyorlardı. Tam denk gelmişlerdi.</p>

  <p>Hadri yemeğini yerken Suord ile Sasni konuştular — balıkçılık hakkında, boşaltma havuzları hakkında. Suların üzerinde geçen koca günden sonra kurt gibi acıkmıştı. Yemeğini çoktan bitirmiş olan Duun öylece oturuyor, hiçbir şey söylemiyordu. Bu insanların tamamen hareketsiz ve sessiz durabilme kabiliyetleri vardı, tıpkı yırtıcı hayvanlar veya balık avlayan kuşlar gibi. Akşam yemeği balıktı tabii ki; her zaman balık olurdu. Meruo bir zamanlar zengin bir yerdi ve hâlâ zenginliğin görgüsüne sahipti ama pek az geliri kalmıştı. Deniz her yıl deltadan acımasızca çekildikçe büyük kanalın kazılması her yıl gelirin daha büyük bir kısmını götürüyordu. Balıkçı filoları büyüktü ama tekneler eskiydi ve sık sık tamir edilmeleri gerekiyordu. Hadri neden yeni tekneler yapmadıklarını sordu, çünkü kuru rıhtımların üzerinde büyük bir tersane yükseliyordu; Suord sadece tahtanın bedelinin bile bunu engellemeye yettiğini açıklamıştı. Sadece tek bir hasatları olduğundan, yani balık ve kabuklu deniz mahsulü elde ettiklerinden diğer yiyecekleri, giyecekleri, yakacak ve hatta suyu bile satın almak zorundaydılar. Meruo’nun millerce ötesindeki civar kuyular hep tuzluydu. Dağlardaki köyden bir su kemeri kaleye su taşıyordu.</p>

  <p>Gerçi pahalı sularını gümüş bardaklardan içiyorlar, bitmeyen balıklarını da, yıkama sırası kendisine geldiğinde Hadri’nin kırmaktan çok korktuğu o mavi renkli yarı saydam antika Edia takımlarında yiyorlardı.</p>

  <p>Sasni ile Suord konuşmaya devam etti; Hadri ise orada, hiçbir şey söylemeyen kıza hiçbir şey söyleyemeden otururken kendisini iç karartıcı ve salak hissetti.</p>

  <p>“Bugün hayatımda ilk kez denize çıktım,” dedi, kanın yüzüne hücum ettiğini hissederek.</p>

  <p>Kız “mhm” gibi bir ses çıkarttı ve boş kâseye baktı.</p>

  <p>“Sana biraz çorba getireyim mi?” diye sordu Hadri. Burada yemeği çorbayla bitirirlerdi, balık çorbasıyla tabii.</p>

  <p>“Hayır,” dedi kız kaşlarını çatarak.</p>

  <p>“Bizim çiftlikte,” dedi, “insanlar genellikle birbirlerine yemek getiriverirler; bu en önemli nezaket kurallarından biri sayılır; böyle bir şey seni rahatsız ettiyse özür dilerim.” Ayağa kalkıp iri adımlarla büfeye ilerleyerek titreyen ellerle kendisine bir kâse çorba doldurdu. Geri döndüğünde Suord ona, son derece içerlediği bir şekilde, tartarcasına, hafif bir tebessümle bakıyordu. Onu ne zannediyorlardı? Hiçbir standardı, kendi halkı, kendisine ait bir yeri yok mu zannediyorlardı? İsterlerse kendi aralarında evlensinlerdi, onun bir iştiraki olmayacaktı. Çorbasını birkaç yudumda içti, Suord’u beklemeden kalktı, mutfağa gitti, yemek pişiren takımdaki kaybını, bulaşık yıkama takımıyla telafi etti. Belki onların bu konuda standartları yoktu ama onun vardı.</p>

  <p>Suord onu odalarında bekliyordu —Suord’un odasında— Hadri’nin burada kendine ait odası yoktu. Zaten bu bile aşağılayıcı, gayri tabii bir şeydi. Adam gibi kalelerde misafirlere ayrı bir oda açarlardı.</p>

  <p>Suord ne dediyse —daha sonra ne olduğunu hiç hatırlayamadı— bardağı taşıran son damla olmuştu. “Bana bu şekilde muamele edemezsin!” diye bağırdı hararetle; Suord da anında alevlenerek ne demek istediğini sordu ve olan oldu, sonunda onları kül rengi suratlarla dehşet içersinde birbirlerine bakakalmış bırakan bir hiddet, sinir boşalması, suçlama patlaması yaşadılar. “Hadri,” dedi Suord, isim bir hıçkırık olarak çıkmıştı; titriyor, tüm bedeni sarsılıyordu. Birleştiler, birbirlerine sıkıca sarıldılar, Suord’un küçük, kaba, güçlü elleri Hadri’yi iyice kendine çekti. Suord’un teni deniz gibi tuzluydu. Hadri battı, battı ve boğuldu.</p>

  <p>Fakat sabah her şey eskisi gibiydi. Suord’u inciteceğini bildiği için kendisine bir oda talebinde bulunamadı. Eğer bu sedoretuyu kurarsak en azından kendime ait bir odam olacak, diyordu aklının gerisindeki cılız, değersiz bir ses. Ama yanlıştı bu, yanlış...</p>

  <p>Çatıda karşılaştığı kadını aradı ve o olabilecek yarım düzine kadar kadın gördü ama hiçbirinin o olduğuna ikna olamıyordu. Acaba ona bakmaz mıydı, onunla konuşmaz mıydı? Gün ışığında, başkalarının önünde olmaz mıydı? Şimdilik bu kadarı yeterdi o halde.</p>

  <p>Ancak yeni yeni onun bir Sabah kadını mı, yoksa Akşam kadını mı olduğunu bilmediğini fark etmeye başlamıştı. Ama zaten ne değişirdi ki?</p>

  <p>O akşam sis çöktü. Gecenin köründe aniden uyanarak pencereden baktığında sadece, evin başka bir kanadındaki bir yerlerde bir pencereden yayılan ışıkla belli belirsiz parlayan biçimsiz bir grilik gördü. Suord her zamanki gibi, gece sahile boşaltılmış safra parçası gibi tamamen kendinden geçmiş bir halde dümdüz yatıyordu. Hadri bir süre içini sızlatan bir şefkatle onu seyretti. Sonra ayağa kalktı, kıyafetlerini üzerine geçirdi ve çatıya çıkan merdivenlere giden koridoru buldu.</p>

  <p>Pus, çatının sivri kısımlarını dahi gizliyordu. Parmaklıkların yakınındaki hiçbir şey seçilemiyordu. Yolu yoklayarak, parmaklıklara tutunarak ilerledi. Balkonun ahşap zemini tabanlarına ıslak ve soğuk geliyordu. Yine de tavanarası merdivenlerinden çıkarken içinde bir çeşit mutluluk baş gösterdi; sisli havayı içini çekerek evin batı tarafındaki köşeden dönerken bu his daha da arttı. Bir süre kıpırdamadan durdu, sonra fısıltıyla konuştu: “Orada mısın?”</p>

  <p>Bir duraksama oldu, onunla konuştuğu ilk seferde de olduğu gibi; sonra kadın cevap verdi, kahkahasını sesine son anda gizleyebilmiş gibi. “Evet, buradayım. Sen orada mısın?”</p>

  <p>Bir sonraki an, pusun içinde vücut bulan şekiller olarak da olsa birbirlerini görebilmeye başladılar.</p>

  <p>“Buradayım,” dedi Hadri. Mutluluğu çok saçmaydı. Kara saçlarını, daha açık renkli oval yüzündeki gözlerinin karasını seçebilmek için ona bir adım daha yaklaştı. “Seninle yeniden konuşmak istedim,” dedi.</p>

  <p>“Ben de seninle yeniden konuşmak istedim,” dedi kadın.</p>

  <p>“Seni bulamadım. Benimle konuşursun diye bekledim.”</p>

  <p>“Aşağıda olmaz,” dedi kadın, sesi hafifleyip soğuklaşarak.</p>

  <p>“İlk Sedoretu’dan mısın?”</p>

  <p>“Evet,” dedi. “Meruo’nun İlk Sedoretu’sunun Sabah eşiyim. Adım An’nad. Senin hâlâ mutsuz olup olmadığını öğrenmek istedim.”</p>

  <p>“Öyle,” dedi, “hiç...” Kadının yüzünü daha net görmeye çalışıyordu ama çok az ışık vardı. “Neden sen benimle konuşabiliyorsun, ben seninle konuşabiliyorum da bu evden başka kimseyle konuşamıyoruz?” dedi. “Neden tek iyi sensin?”</p>

  <p>“Suord, o iyi değil mi?” diye sordu kadın, ismi söylerken biraz tereddüt ederek.</p>

  <p>“Kasıtlı bir şey yapmıyor hiç. Kötü değil. Sadece... beni sürüklüyor, beni itiyor... Benden daha güçlü.”</p>

  <p>“Belki değildir,” dedi An’nad, “belki de istediklerini yaptırmaya alışıktır.”</p>

  <p>“Ya da daha âşık,” dedi Hadri, alçak sesle, utançla.</p>

  <p>“Sen ona âşık değil misin?”</p>

  <p>“Yo, âşığım!”</p>

  <p>Kadın güldü.</p>

  <p>“Onun gibi birini hiç tanımamıştım, o daha çok... hisleri o kadar derin ki... beni kendi derinliklerimden çıkarttı,” diye kekeledi Hadri. “Ama onu seviyorum... çok.”</p>

  <p>“O halde yanlış giden ne?”</p>

  <p>“Evlenmek istiyor,” dedi Hadri ve sonra durdu. Kadının ev halkıyla ilgili konuşuyordu, muhtemelen de yakın bir akrabası hakkında; İlk Sedoretu eşlerinden biri olarak Meruo ilişki ağının bir parçasıydı. Kendini neye bulaştırmak üzereydi böyle?</p>

  <p>“Kiminle evlenmek istiyor?” diye sordu kadın. “Endişelenme. Burnumu sokmam. Mesele onunla evlenmek istememenden mi kaynaklanıyor?”</p>

  <p>“Yo, yo,” dedi Hadri. “Sadece... burada kalmaya hiç niyetim yoktu, eve dönerim sanıyordum... Suord ile evlenmek sanki... hak ettiğimden, hak ettiğimden fazlası... Ama çok ilginç, çok harika bir şey olur! Ama... evliliğin kendisi, sedoretu, o doğru değil. Sasni’nin kendisiyle evlenebileceğini söylüyor, o Duun’la evlenebilsin diye Duun da benimle evlenecek.”</p>

  <p>“Suord ile Sasni”, ismi söylerken yine hafif bir duraklama olmuştu, “birbirlerine âşık değiller öyleyse?”</p>

  <p>“Hayır,” dedi Hadri biraz tereddütle, aralarındaki kıvılcım gibi çakan o meydan okumayı hatırlayarak.</p>

  <p>“Peki ya Duun’la sen?”</p>

  <p>“Onu tanımıyorum bile.”</p>

  <p>“Yo, yo, bu hiç de dürüstçe bir şey değil,” dedi An’nad. “İnsan aşkı seçebilir ama bu şekilde değil... Kimin planı bu? Üçünün mü?”</p>

  <p>“Sanırım. Suord ile Sasni bu konuda konuşmuş. Diğer kız, Duun hiç sesini çıkartmıyor.”</p>

  <p>“Onunla konuş,” dedi kadın hafifçe. “Onunla konuş Hadri.” Ona bakıyordu; birbirlerine oldukça yakın duruyorlardı; o kadar yakındılar ki birbirlerine değmeseler bile kadının kolunun sıcaklığını kendi kolu üzerinde hissediyordu.</p>

  <p>“Ben seninle konuşmayı tercih ediyorum,” dedi, kadına bakmak için dönerek. An’nad geri çekildi; sis o kadar yoğun ve karanlıktı ki bu hafif hareketle bile hayale dönüşür gibi olmuştu. Elini uzattı ama yine tam olarak Hadri’ye dokunmadı. Hadri onun gülümsediğini biliyordu.</p>

  <p>“O halde kalıp burada benimle konuş,” dedi, yeniden parmaklıklara yaslanarak. “Anlatsana... aman işte bana her şeyi anlat. Ne yapıyorsunuz Suord’la, sevişmediğiniz zamanlar?”</p>

  <p>“Denize yelken açtık,” dedi ve An’nad’a açık denize hayatında ilk kez çıktığında neler hissettiğini, dehşetini ve zevkini anlatırken buldu kendini. “Yüzebiliyor musun?” diye sordu kadın; Hadri gülerek, “Bizim orada gölde yüzerdim ama aynı şey değil,” deyince kadın da gülerek, “Evet, değildir herhalde,” dedi. Uzun bir süre konuştular, An’nad’a ne yaptığını sordu: “Gün ışığında. Henüz seni aşağıda görmedim.”</p>

  <p>“Doğru,” dedi kadın. “Ben ne yapıyorum? Ah, Meruo için endişeleniyorum sanırım. Çocuklarım için endişeleniyorum... Şu anda bunu konuşmak istemiyorum. Suord ile nasıl tanıştınız?”</p>

  <p>Onlar daha sözlerini bitirmeden sis, ayın doğmasıyla birlikte hafifçe açılmaya başlamıştı. İnsanın kemiklerine işleyen bir soğuk çıkmıştı. Hadri titriyordu. “Haydi git,” dedi An’nad. “Ben alışkınım. Sen yatağa dön.”</p>

  <p>“Don var,” dedi Hadri, “bak,” gümüşle kaplanmış gibi duran tahta parmaklığa dokundu. “Sen de aşağı inmelisin.”</p>

  <p>“İneceğim. İyi geceler Hadri.” Tam dönerken An’nad, “Ben gelgiti bekleyeceğim,” dedi ya da o öyle duyduğunu zannetti.</p>

  <p>“İyi geceler An’nad.” İsmini kısık sesle, sevgiyle söylemişti. Keşke diğerleri de onun gibi olsaydı...</p>

  <p>Suord’un hareketsiz, tatlı sıcaklığının yanına uzanarak uyudu.</p>

  <p>Ertesi gün Suord, Hadri’nin ayak altında dolanmaktan başka hiçbir işe yaramadığı kayıt bürosunda çalışmak zorundaydı. Hadri bu fırsatı değerlendirip birkaç suratsız, huysuz kadına sorarak Duun’un yerini buldu: Balık kurutma ünitesinde. Rıhtımlara inerek, şansının da yaver gitmesiyle —tabii buna şans denebilirse— onu puslu güneşte, teknenin havuzunun kenarına oturmuş tek başına öğlen yemeğini yerken buldu.</p>

  <p>“Seninle konuşmak istiyorum,” dedi.</p>

  <p>“Neden?” dedi kız. Ona bakmıyordu.</p>

  <p>“Sence sevdiğin bir insanla evlenebilmek için aslında sevmediğin bir başkasıyla evlenmek dürüst bir davranış mı?”</p>

  <p>“Hayır,” dedi kız hiddetle. Yere bakmaya devam ediyordu. Öğlen yemeğini koyduğu torbayı katlamaya çalıştı ama elleri çok fazla titriyordu.</p>

  <p>“O halde neden buna rıza gösteriyorsun?”</p>

  <p>“<i>Sen</i> niye buna rıza gösteriyorsun?”</p>

  <p>“Göstermiyorum,” dedi Hadri. “Suord’un fikri. Ve Sasni’nin.”</p>

  <p>Kız başıyla onayladı.</p>

  <p>“Senin değil mi?”</p>

  <p>Kız başını şiddetle salladı. İnce, kara yüzünün çok genç olduğunu fark etti Hadri.</p>

  <p>“Ama Sasni’yi seviyorsun,” dedi pek emin olamadan.</p>

  <p>“Evet! Sasni’yi seviyorum. Hep sevdim ve hep seveceğim! Ama bu, onun söylediği her şeyi yapacağım anlamına gelmez, onun her istediği şeyi, benim, benim...” Artık Hadri’ye bakmaya başlamıştı, dosdoğru ona, yüzü ateş gibi yanıyor, sesi titriyor, kesiliyordu. “Ben Sasni’ye <i>ait</i> değilim!”</p>

  <p>“Eh,” dedi Hadri, “Ben de Suord’a ait değilim.”</p>

  <p>“Erkekler hakkında hiçbir şey bilmiyorum,” dedi Duun, ona ters ters bakmaya devam ederek. “Ya da diğer kadınlar hakkında. Ya da herhangi bir konuda. Sasni’den başka kimseyle olmadım bütün hayatım boyunca! Bana <i>sahip</i> olduğunu düşünüyor.”</p>

  <p>“Suord’la birbirlerine çok benziyorlar,” dedi Hadri dikkatle.</p>

  <p>Bir sessizlik oldu. Gözyaşları küçük bir çocukmuş gibi gözlerinden fışkırsa da bunları silmeye tenezzül etmedi Duun. Meruo kadınlarının vakarına sarınmış dimdik oturuyordu; her nasılsa öğlen yemeği torbasını da katlamayı başarmıştı.</p>

  <p>“Ben kadınlar hakkında pek bir şey bilmem,” dedi Hadri. Onunkisi belki daha basit bir vakardı. “Ya da erkekler hakkında. Suord’u sevdiğimi biliyorum. Ama... hürriyete ihtiyacım var.”</p>

  <p>“Hürriyet!” dedi kız; Hadri önce alay ettiğini düşünmüştü ama tam tersine — aniden gözyaşlarına kapılarak başını dizlerine dayadı ve yüksek sesle hıçkırmaya başladı. “Benim de,” diye ağladı, “benimde.”</p>

  <p>Hadri ürkekçe elini uzatarak kızın omzunu okşadı. “Seni ağlatmak istememiştim,” dedi. “Ağlama Duun. Eğer biz, eğer biz aynı şeyleri hissediyorsak, belki bir çözüm yolu buluruz. Evlenmemiz şart değil. Dost olabiliriz.”</p>

  <p>Kız başıyla onaylasa da bir süre daha hıçkırmaya devam etti. Sonunda şişmiş yüzünü kaldırdı, ıslak gözkapaklarının altındaki parlak gözleriyle ona baktı. “Bir dostum olmasını isterim,” dedi. “Hiç arkadaşım olmadı.”</p>

  <p>“Benim burada sadece bir tane daha var,” dedi Hadri, Duun ile konuşmasını söylemekte An’nad’ın ne kadar haklı olduğunu düşünerek. “An’nad.”</p>

  <p>Kız ona bakakaldı. “Kim?”</p>

  <p>“An’nad. İlk Sedoretu’dan Sabah kadını.”</p>

  <p>“Ne demek istiyorsun?” Azarlarcasına konuşmuyordu, gerçekten çok şaşırmıştı. “O, Teheo.”</p>

  <p>“O halde An’nad kim?”</p>

  <p>“O, İlk Sedoretu’nun dört yüz yıl önceki Sabah kadınıydı,” dedi kız, berrak ama şaşkın gözleri hâlâ Hadri’nin gözlerinde.</p>

  <p>“Anlatsana,” dedi Hadri.</p>

  <p>“Boğulmuş — burada Kaya’nın eteğinde. Hepsi kumların üzerindeymiş, sedoretusu, çocuklarla birlikte. Gelgitin Meruo’ya kadar gelmemeye başladığı zamanlarmış. Hepsi kumların üzerinde kanal hakkında planlar yapıyorlarmış, o ise evdeymiş. Batıda bir fırtına olduğunu görmüş, rüzgâr büyük dalgalardan birini getirebilir, diye düşünmüş. Onları uyarmak için aşağıya koşmuş. Ve dalga gelmiş, bütün Kaya’yı çevrelemiş, eskiden olduğu gibi. Hepsi dalgadan kaçıp kurtulmuş, An’nad hariç. O boğulmuş...”</p>

  <p>O anda hayret edecek o kadar çok şeyi vardı ki, An’nad hakkında, Duun hakkında, Duun’un sorusuna cevap verip de ona neden tek soru sormadığına hiç hayret etmemişti.</p>

  <p>Ancak epey bir zaman geçtiğinde, yarım yıl kadar sonra, “Hatırlıyor musun sana An’nad’la karşılaştığımı söylemiştim —ilk konuştuğumuzda— gemi havuzunun kenarında?” demişti.</p>

  <p>“Hatırlıyorum,” demişti Duun.</p>

  <p>Hadri’nin odasındaydılar, geleneksel olarak Sekizinci Sedoretu’nun bir üyesi tarafından kullanılan, pencereleri doğuya bakan yüksek tavanlı, çok güzel bir odaydı. Yazın sabah güneşi yataklarını ısıtıyor, yumuşak, toprak kokulu bir kara rüzgârı da pencerelerden içeri doluyordu.</p>

  <p>“Sana garip gelmemiş miydi?” diye sordu. Başını kızın omzuna yaslamıştı. Duun konuştuğunda, sıcak nefesini saçlarının arasında hissetti.</p>

  <p>“O zaman her şey çok garipti... bilmiyorum. Sonra zaten eğer dalgayı duymuşsan...”</p>

  <p>“Dalga mı?”</p>

  <p>“Kış geceleri. Evin tepesinde, çatı aralarında. Gelgit dalgasının gelip Kaya’nın etrafına çarptığını, oradan da tepelere doğru ilerlediğini duyarsın. Gerçek yüksek dalga zamanı. Ama deniz millerce uzakta...”</p>

  <p>Suord kapıyı çaldıktan sonra içeri çağrılmayı bekledi, ardından içeri girdi. “Hâlâ yatakta mısınız? Kasabaya gidiyor muyuz, gitmiyor muyuz?” diye sordu; yazlık ceketinin içinde muhteşem, krallar gibi görünüyordu. “Sasni avluya indi bile.”</p>

  <p>“Tamam, tamam biz de tam kalkıyorduk,” dediler, gizlice daha da sarmaş dolaş olarak.</p>

  <p>“Hemen!” dedi Suord ve dışarı çıktı.</p>

  <p>Hadri oturdu ama Duun onu kendisine çekti. “An’nad’ı gördün mü? Onunla konuştun mu?”</p>

  <p>“İki kere. Kim olduğunu söyledikten sonra bir daha hiç gitmedim. Korktum... Ondan değil. Orada olmayacağından korktum.”</p>

  <p>“Ne yaptı?” diye sordu Duun hafifçe.</p>

  <p>“Bizi boğulmaktan kurtardı,” dedi Hadri.</p>
</body>
</html>