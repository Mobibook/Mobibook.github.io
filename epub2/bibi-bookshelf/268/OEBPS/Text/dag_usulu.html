<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h3><p class="p14"><span class="t3"><b>DAĞ USULÜ</b></span></p></h3>

  <p><i>O gezegenini tanımayan okurlara not:</i></p>

  <p class="p29"><i>Ki’O toplumu (bazı eski dini sebeplerle) Sabah ve Akşam olarak iki parçaya veya nısfa ayrılır. Herkes annesinin nısfına aittir ve kendi nısfından kimseyle cinsel ilişkiye giremez.</i></p>

  <p><i>O’daki, Sedoretu adı verilen evlilikler dörtlüdür — Sabah nısfından bir kadınla bir erkek ve Akşam nısfından bir kadınla bir erkek. Diğer nısıftan olan her iki eşle de cinsel ilişki kurulması ve aynı nısıftan olan eşle cinsel ilişki kurulmaması beklenir Yani her sedoretuda iki zıtcinsel ve iki eşcinsel ilişki olması beklenirken, iki yasak zıtcinsel ilişki bulunur.</i></p>

  <p><i>Her sedoretu içinde beklenen ilişkiler şöyledir:</i></p>

  <p><i>Sabah kadını ile Akşam erkeği (“Sabah evliliği”)</i></p>

  <p><i>Akşam kadını ile Sabah erkeği (“Akşam evliliği”)</i></p>

  <p><i>Sabah kadını ile Akşam kadını (“Gün evliliği”)</i></p>

  <p><i>Sabah adamı ile Akşam adamı (“Gece evliliği”)</i></p>

  <p><i>Yasak ilişki Sabah kadını ile Sabah erkeği ve Akşam kadını ile Akşam erkeği arasındadır ve buna da sadece kutsal olana saygısızlık denir.</i></p>

  <p class="p30"><i>Göründüğü kadar karmaşıktır ama bütün evlilikler öyle değil mi zaten?</i></p>

  <p class="p2"><span class="t5"><b>D</b></span>eka Dağları’nın fırtınalı taşlık yaylalarında çiftlikler hem azdır, hem de birbirlerinden uzak. Çiftçiler, güneye bakan korunaklı yamaçlara bir şeyler ekip biçerek, yamalardan yapağı elde ederek, yünü tarayarak, eğirerek, dokuyarak, pöstekileri halı fabrikalarına satarak o soğuk topraklardan zorlukla bir lokma ekmek çıkartırlar. Ariu ismi verilen dağ yamaları ufak tefek, adaleli bir cinstir; herhangi bir yerde barınmadan serbest gezerler; görünmeyen, çok eski sürü toprağı sınırlarını hiç geçmedikleri için bulundukları yerler çitle çevrilmez. Aslında her çiftlik sürünün arazisidir. Asıl çiftlik sahipleri bu hayvanlardır. Hoşgörülü ve ilgisiz olan hayvanlar çiftçilerin gür yapağılarını taramalarına, zor doğumlarda yardım etmelerine ve öldükleri zaman derilerini yüzmelerine izin verirler. Çiftçiler ariulara bağımlıdır; ariular çiftçilere değil. Kimin kimin sahibi olduğu meselesi tartışmaya açıktır. Danro Çiftliği’nde “Dokuz yüz aruimuz var,” demezler, “Sürüde dokuz yüz tane var,” derler.</p>

  <p>Danro, O’da bulunan Oniasu’daki Mane Nehri’nin Yüksek Boşaltma Havzası’nda yer alan Oro Köyü’nün en uzaktaki çiftliğidir. Orada, dağda yaşayan insanlar medeni insanlardır ama çok da medeni sayılmazlar. Çoğunluk ki’O gibi, yaptıkları şeyi ta eskiden beri yapıldığı tarzda yapıyor olmaktan gurur duyarlar ama aslında kuralları kendilerine göre değiştirdikten sonra “orda aşağıdaki” insanların kuralları bilmediklerini, eski usule, gerçek ki’O usulüne, dağ usulüne saygı duymadıklarını iddia eden, kafasının dikine giden, inatçı insanlardır.</p>

  <p>Birkaç yıl önce, Farren’in tepelerinde bir yerlerde toprak kayması sonucu Sabah kadını ile kocası ölünce Danro’nun ilk Sedoretu’su bozulmuş oldu. Her ikisi de başka çiftliklerden gelerek evlenmiş olan dul Akşam çifti yas tuttuklarından, erken yaşta yaşlanarak çiftliği ve bütün işleri Sabah kızına devrettiler.</p>

  <p>Kızın ismi Şahes idi. Otuz yaşına geldiğinde dimdik duran, güçlü, kısa boylu, elma gibi sert yanaklı, dağlıların iri adımlarına ve geniş ciğerlerine sahip bir kadın olmuştu. Sırtında yirmi beş, otuz kilo pösteki ile derin kar içindeki yoldan köy merkezine iner, pöstekileri satar, vergileri öder, biraz köy ocağını ziyaret eder, gece çökmeden eve varacak şekilde, gidiş dönüş kırk kilometre yolu kateder, iniş çıkış altı yüz metre yüksekliği, o dimdik zikzakları iri adımlarla tırmanırdı. İster o olsun, ister bir başkası, Danro’dakiler yeni bir yüz görmek istediklerinde diğer çiftliklere veya köy merkezine inmeleri gerekirdi. Kimseyi Danro’ya çıkan o zorlu yoldan geçirecek bir neden olamazdı. Şahes nadiren yardımcı alırdı, ayrıca aile de pek sosyal değildi. Misafirperverlikleri de yolları gibi, kullanmamaktan katılaşmıştı.</p>

  <p>Ama ovadan Mane boyunca tırmanıp ta Oro’ya kadar gelmiş gezgin bir bilgin, karşısına çıkan bir başka engebeli, neredeyse dimdik taşlı yoldan yılmamıştı. Bilgin diğer çiftlikleri ziyaret etmiş olduğu için, Ked’din’den çıkıp Farren’i dolanmış, Danro’ya çıkmış ve orada son derece şerefli ve geleneksel bir öneride bulunmuştu: Çiftçiler onu barındırmayı ve ağırlamayı arzu ettikleri süre boyunca evin kutsal mekânında ibadeti paylaşmak, Tartışmalar hakkındaki sohbeti idare etmek, çiftlikteki çocukları ruhani konularda bilgilendirmek.</p>

  <p>Kırk yaşının üzerinde olan bu bilgin uzun boylu, uzun kol ve bacaklı, yamalarınki kadar ince ve kıvırcık, kısa koyu kahverengi saçlı bir Akşam kadınıydı. Oldukça korkusuzdu, lüks hatta konfor sayılabilecek herhangi bir şey talep etmiyor, gereksiz konuşmalara hiç girmiyordu. Büyük Merkezler’in kurnaz ve belagatlı yol göstericilerinden değildi. Okula gitmiş bir çiftlik kadınıydı. Tartışmalar hakkında dinleyicilerine uyan sade bir tarzda okuyup konuşuyor, Adakları ve şükran şarkılarını en eski nağmelerle söylüyor, Danro’nun tek çocuğu olan on yaşındaki Sabah üvey yeğenine kısa, ısrarcı olmayan dersler veriyordu. Onun dışında en az ev sahipleri kadar sessiz ve çalışkandı. Onlar şafakla kalkıyorlardı; o ise tefekküre dalmak için şafaktan önce. Elindeki birkaç kitabı çalışıyor, ardından bir-iki saat kadar yazıyordu. Günün geri kalan zamanında çiftlik halkıyla birlikte, ona verdikleri iş ne olursa olsun, yan yana çalışıyordu.</p>

  <p>Kırkma zamanıydı, tam yaz ortası; herkes gün boyunca dışarıda, yayılmış grupların peşinde, sürüye ait engin dağ topraklarında oluyor, hayvanlar geviş getirmek için oturduklarında onları tarıyorlardı.</p>

  <p>Yaşlı ariular taranmanın ne olduğunu biliyor ve bunu seviyorlardı. Taranmak için bacaklarını altlarına kıvırarak yere uzanıyor veya kıpırdamadan ayakta duruyor, tarağın hareketlerine doğru hafifçe yaslanıyorlardı; ister işlenmiş, ister işlenmemiş olsun en iyi parayı getiren en ince yapağıya sahip yavrularsa kolay gıdıklanıyorlar ve oynak oluyorlardı; irkiliyor, ısırıyor ve kaçıyorlardı. Yavruları taramak derin ve azimli bir sabır gerektiriyordu. Böyle bir sabra genç ariular sonunda karşılık vererek sakinleşiyor, tarağın uzun, ince dişleri tüylerinin arasına girip, tarayan kişi hafif, monoton “Hunna, hunna, na, na...” nağmelerinin ritmiyle tekrar tekrar onları okşadıkça uyuklamaya bile başlıyorlardı.</p>

  <p>Dini ismi Enno olan gezgin bilgin yeni doğmuş ariularla başa çıkma konusunda öyle becerikliydi ki Şahes yavruları da taramayı denemesi için onu dağlara çıkartmıştı. Enno genç hayvanlarla da en az yeni doğmuşlarla olduğu kadar iyi anlaştığını kanıtlamış, kısa bir süre sonra Şahes ile birlikte Oro’nun en iyi yapağı tarayıcıları olarak her gün yan yana çalışmaya başlamışlardı. Tefekkür ve okumalarından sonra Enno dışarıya, genç yavruların hâlâ anaları ve yeni doğanlarla birlikte koşuşturdukları engin yamaçlarda Şahes’i aramaya çıkıyordu. İki kadın her gün yirmi kiloluk bir çuvalı havalı, ipeksi, süt rengi taranmış bulutlarla dolduruyordu. Genellikle, ılıman geçen bu yıl normalin üzerinde bir sayıda doğan ikizleri seçiyorlardı. Şahes ikizlerden birini sürüden ayırdığında diğeri ikizini izliyordu, yamaların bütün bir ömürleri boyunca yaptıkları gibi; böylece kadınlar yan yana durup sessiz, dalgın bir yoldaşlıkla çalışabiliyordu. Sadece hayvanlarla konuşuyorlardı. “Şu bacağını çek,” derdi Şahes taradığı bir yavruya, hayvan ona kocaman, kara, hülyalı gözlerle bakarken. Enno, hayvan göbeği gıdıklandığı için kibirli, zarif başını sallayıp da dişlerini gösterdiğinde, “Hunna, hunna, hunna, na,” diye mırıldanır veya Adaklar’dan bir parçayı fısıltıyla söylerdi. İzleyen yarım saat boyunca tarakların gıcırtılı fısıltısı, kayaların üzerindeki rüzgârın susmayan uğultusu, bir dananın hafif melemesi, yakınlardaki cılız, kuru otları dişleyen hayvanlara hafif ritmik sesinden başka bir şey duyulmazdı. Her zaman için yaşlı dişilerden biri, başı uzun boynu üzerinde tetikte, iri gözleri millerce aşağıdaki nehirden, millerce yukarıda asılı duran buzullara kadar dağların engin, meyilli düzlerini bir aşağı bir yukarı tarayarak nöbet tutardı. Kayalardan ve kardan oluşan uzaktaki zirveler güneş dolu koyu mavi gökyüzüne karşı duruyor, bulutlar ve rüzgârla uçuşan puslarla bulanıklaşıyor, sonra yeniden göklerin enginliklerinde parlıyorlardı.</p>

  <p>Enno taramış olduğu büyük süt rengi yapağı yumağını aldı, Şahes uzun, gevşek dokulu çift ağızlı çuvalın ağzını açtı.</p>

  <p>Enno yapağıyı çuvalın içine tıktı. Şahes onun ellerini tuttu.</p>

  <p>Yarı dolu çuvalın üzerinden uzanarak el ele tutuştular ve Şahes, “İstiyorum...” dedi, Enno da “Evet, evet!” dedi.</p>

  <p class="p15">İkisi de pek aşk yaşamamışlar, ikisi de cinsellikten pek bir haz alamamışlardı. Enno, Akal adında kaba bir çiftçi kızıyken, bütün zevki gaddarlık olan bir adama tutulma ve onu cezbetme talihsizliğini yaşamıştı. Nihayet adamın kendisine yaptığı şeylere katlanmak zorunda olmadığını anladığında, ondan başka türlü nasıl kurtulabileceğini bilemediğinden kaçmıştı. Asta’daki okula sığınmış, orada ruhsal disiplin ve daha sonra da gezgin bir yaşamla tam kendisine uygun bir iş ve eğitim bulmuştu. Yirmi yıldır ailesi, yakın bağları olmayan gezici bir bilgin olmuştu. Şimdi Şahes’in tutkusu, bedenin maneviyatını göstermişti ona; dünyayı dönüştüren, daha önce dünyada yaşamamış olduğunu hissettiren bir keşifti bu.</p>

  <p>Şahes’e gelince; aşk üzerinde pek az, evlilik meselesi hariç cinsellik hakkında daha da az düşünmüştü. Evlilik acil bir meseleydi. Otuz yaşındaydı. Danro’da bütün bir sedoretu, çocuk doğuran bir kadın yoktu ve tek bir çocuk kalmıştı. Görevi açıkça belliydi. Son derece zevksiz ve gönülsüz bir şekilde Akşam erkekleri bulunan komşu çiftliklerden birine kur yapmaya gitmişti. Ovadan biriyle kaçan Beha Çiftliği’ndeki adam için çok geç kalmıştı. Yukarı Ked’d’deki dul adam meyilliydi ama hem neredeyse altmış yaşındaydı, hem de çiş kokuyordu. Nehrin aşağısında bulunan Okba Çiftiği’nden Mika Amca’nın üvey kuzeninin girişimlerini kabul etmeye çalıştı ama Şahes’e olan ilgisinin yegâne nedeninin Danro’dan bir pay kapmak olduğu çok belliydi; üstelik Mika Amca’dan bile daha tembel ve daha uyuşuktu.</p>

  <p>Şahes çocukluklarından beri zaman zaman en yakın çiftlik olan, Farren’in diğer tarafındaki Ked’din’deki Akşam kızı Temli ile görüşürdü. Temli ile Şahes’in her ikisine de gerçek ve güvenilir bir keyif veren cinselliğe dayalı bir arkadaşlıkları vardı. İkisi de bunun sürekli olmasını arzu ediyordu. Arada sırada Danro’da Şahes’in yatağına veya Ked’din’de Temli’nin yatağına uzanarak evlenmekten, bir sedoretu kurmaktan konuşuyorlardı. Köy çöpçatanlarına gitmenin bir manası yoktu; çöpçatanların tanıdığı herkesi onlar da tanıyordu. Birer birer Oro erkeklerini ve Oro Vadisi dışından tanıdıkları birkaç erkeği sıralıyorlar ve tek tek hepsini ya imkânsız ya da ulaşılmaz olduğu için eliyorlardı. Her zaman listede kalan tek isim, köy merkezindeki tarama barakalarında çalışan Otorra oluyordu. Şahes onun ciddi bir işçi olmasını seviyordu; Temli ise görünüşünü ve sohbetini. Belli ki o da Temli’nin görünüşünden ve sohbetinden hoşlanıyordu ve Ked’din’de herhangi bir evlilik imkânı olsaydı kur yapmak için oraya geleceğine de şüphe yoktu, ama Ked’din fakir bir çiftlikti ve orada da Danro’daki sorunun aynısı vardı: Uygun bir Akşam erkeği yoktu. Bir sedoretu kurabilmek için Şahes, Temli ve Otorra’nın, Okba’daki uyuşuk, utanmaz adamla veya Ked’d’deki ekşi, yaşlı dulla evlenmeleri gerekiyordu. Şahes için çiftliğini ve yatağını ikisinden biriyle paylaşma fikri kabul edilemezdi.</p>

  <p>“Bana eş olabilecek bir adamla karşılaşabilsem!” dedi acı bir enerjiyle.</p>

  <p>“Karşılaşsan bile onu sevebilir miydin acaba?” dedi Temli.</p>

  <p>“Sevip sevmeyeceğimi bilmiyorum.”</p>

  <p>“Belki önümüzdeki sonbahar Manebo’da...”</p>

  <p>Şahes içini çekti. Her sonbaharda, yapağı ve yünleri taşıyan yük yamalarından bir kervanla altmış kilometre aşağıdaki Manebo Panayırı’na yürüyor ve bir adam arıyordu; ama onun dönüp bir kere daha baktıkları, ona bir kere bile bakmıyordu. Danro düzenli bir yaşam sunuyor olsa da kimse ta o kadar yukarıda, onların deyimiyle çatıda yaşamak istemiyordu. Ayrıca Şahes’in erkeklerin ilgisi çekecek bir güzelliği veya öyle şirin bir hali yoktu. Zorlu bir iş, zorlu bir iklim ve sürekli emir verme alışkanlığı onu sertleştirmişti; yalnızlık da utangaç kılmıştı. Neşeli, konuşkan satıcılar ve alıcılar arasında vahşi bir hayvan gibiydi. Geçen sonbahar bir kez daha panayıra gitmiş, bir kez daha ayaklarını sürüyerek, kırgın ve suratsız bir halde dağlarına dönmüş ve Temli’ye, “Onlardan birine bile dokunmam,” demişti.</p>

  <p class="p15">Enno dağ gecesinin çınlayan sessizliğinde uyandı. Pencerenin minik karesinin yıldızlarla tutuşmuş olduğunu gördü, derken yanında yatan Şahes’in sıcak bedeninin hıçkırıklarla sarsıldığını hissetti.</p>

  <p>“Ne var? Ne var benim canım sevgilim?”</p>

  <p>“Gideceksin. Bir gün ayrılacaksın!”</p>

  <p>“Ama şimdi değil... daha değil...”</p>

  <p>“Burada kalamazsın. Senin bir işin var. Bir sorum...” kesilen nefesi ve hıçkırığıyla sözü yarım kalmıştı... “sorumluluğun var okuluna karşı, işine karşı ve ben seni alıkoyamam. Sana çiftliği veremem. Sana verebilecek hiçbir şeyim, hiçbir şeyim yok!”</p>

  <p>Enno —ya da yalnız kaldıklarında artık bırakmış olduğu genç kızlığındaki ismine dönerek, Şahes’in kendisine hitap etmesini istediği şekliyle Akal— Şahes’in neyi kastettiğini gayet iyi biliyordu. Devamlılığı sağlamak çiftlik sahibinin göreviydi. Şahes nasıl hayatını atalarına borçluysa, aynı şekilde torunlarına da borçluydu. Akal bunu sorgulamıyordu bile; o da bir çiftlikte büyümüştü. Ondan sonra, okulda, ruhun neşesini ve görevlerini öğrenmişti; Şahes ile birlikte ise aşkın neşesini ve görevlerini. Her iki görev de bir çiftlik sahibinin görevlerini hükümsüz kılamazdı. Şahes’in bizzat çocuk doğurması gerekmiyordu ama Danro’nun çocuk sahibi olmasını sağlamak zorundaydı. Eğer Temli ile Otorra Akşam evliliğini yapacak olsa, Temli Danro’nun çocuklarını doğurabilirdi. Ama sedoretuda bir Sabah evliliği şarttı; Şahes bir Akşam erkeği bulmak zorundaydı. Şahes Akal’ı Danro’da tutma hürriyetine sahip değildi; Akal’ın da orada kalmak için kendini haklı çıkartacak bir şeyi yoktu çünkü bir yerde o konunun dışında biriydi, nihayetinde bir engeldi, işleri bozan biri. Bir âşık olarak kaldığı sürede Şahes’in çiftlik yükümlülüklerini yerine getirmesini engellerken bir yandan da kendi dini yükümlülüklerini ihmal ediyordu. Şahes en doğrusunu söylemişti: Gitmesi gerekiyordu.</p>

  <p>Yataktan kalkarak pencereye gitti. Ne kadar soğuk olursa olsun orada, uzaktaki gri yamaçlardan başucu noktasına kadar parlayarak göz kamaştıran yıldızlara bakıp, yıldızların ışığı altında, çırılçıplak durdu. Gitmesi gerekiyordu ve gidemiyordu. Hayat buradaydı, hayat Şahes’in bedeniydi, onun göğüsleri, ağzı, nefesiydi. Yaşamı bulmuştu ve ölüme inemezdi. Gidemiyordu ve gitmesi gerekiyordu.</p>

  <p>Şahes karanlık odanın diğer tarafından, “Benimle evlen,” dedi.</p>

  <p>Akal yatağa döndü, çıplak ayakları çıplak zeminde sessizdi. Titreyerek yatak postunun altına sokuldu, Şahes’in sıcaklığını üzerinde hissetti ve ona sarılmak için döndü; ama Şahes onun elini sıkıca tutarak bir kez daha, “Benimle evlen,” dedi.</p>

  <p>“Ah, keşke evlenebilseydim!”</p>

  <p>“Evlenebilirsin.”</p>

  <p>Biraz sonra Akal içini çekip gerindi, ellerini başının altına yastık yaptı. “Burada hiç Akşam erkeği yok; sen söyledin. Nasıl evleneyim? Ne yapabilirim? Herhalde ovaya inip bir koca avlamam gerekecek. Yem olarak da çiftlik ortaklığını koyacağım. Nasıl bir adam olur böyle biri? Seni kimseyle paylaşamam, bir an bile. Yapmayacağım.”</p>

  <p>Şahes kendi düşüncelerinin peşindeydi. “Temli’yi müşkül durumda bırakamam,” dedi.</p>

  <p>“O da başka bir engel,” dedi Akal. “Temli’ye haksızlık olur. Eğer bir Akşam adamı bulursak, o dışarıda kalacak.”</p>

  <p>“Hayır, kalmayacak.”</p>

  <p>“İki Gün evliliği olacak ama hiç Sabah evliliği olmayacak mı? Bir sedoretuda iki Akşam kadını olacak öyle mi? Ne iyi fikir!”</p>

  <p>“Dinle,” dedi Şahes, dinlememeye devam ederek. Yatak postunu omzuna alarak oturdu ve alçak sesle, aceleyle konuştu. “Sen gideceksin. Oraya, aşağıya. Kış gelip geçecek. Sonbaharın ilerleyen günlerinde insanlar Mane’den yaz için iş aramaya gelirler. Adamın biri Oro’ya gelerek, iyi bir yün tarayıcı arayan var mı, diye soracak. Barakalarda ona, evet, diyecekler, Danro’dan Şahes inip, bir yardımcı aradığını söylemişti. O da buraya gelecek ve kapıyı çalacak. Benim adım Akal, diyecek, bir yapağı tarayıcısına ihtiyacınız olduğunu duydum. Evet, diyeceğim ben, evet, ihtiyacımız var. Gir içeri. Aman içeri gel ve sonsuza kadar kal!”</p>

  <p>Elleri Akal’ın bileklerinde demir halkalar gibiydi, sesi sevinçten titriyordu. Akal masal dinler gibi dinledi.</p>

  <p>“Kim anlar Akal? Kim seni tanıyabilir? Buradaki adamların çoğundan daha uzun boylusun; saçını uzatırsın, erkek gibi giyinirsin, bir keresinde erkeklerin kıyafetlerini sevdiğini söylemiştin. Zaten buraya kim geliyor?”</p>

  <p>“Haydi canım Şahes! Buradakiler, Magel, Madu... Şest...”</p>

  <p>“Yaşlılar bir şey görmezler. Mika desen yarım akıllı. Çocuk da anlamaz. Temli, bizi evlendirmesi için yaşlı Barres’i Ked’din’den getirir. Zaten o elleriyle ayaklarını bile birbirinden ayıramaz. Ama evlilik merasimini yapabiliyor.”</p>

  <p>“Ya Temli?” dedi Akal gülerek, ama rahatsız olmuştu; fikir o kadar çılgıncaydı ve Şahes bu konuda o kadar ciddiydi ki.</p>

  <p>“Temli için endişelenme. Ked’din’den kurtulmak için her şeye razı. Buraya gelmek istiyor, yıllardır onunla evlenmek istiyorduk zaten. Artık evlenebiliriz. Tek eksiğimiz onun için bir Sabah erkeği. Otorra’yı oldukça seviyor. O da Danro’nun bir hissesine sahip olmaktan mutlu olur.”</p>

  <p>“Kuşkusuz, ama çiftlikle birlikte bana da sahip olma hakkını kazanıyor, biliyorsun değil mi! Gece evliliğinde bir kadın mı olacak?”</p>

  <p>“Bilmesi gerekmez.”</p>

  <p>“Delisin sen, tabii ki bilecek!”</p>

  <p>“Evlendikten sonra.”</p>

  <p>Dili tutulan Akal karanlıkta Şahes’e baktı. Sonunda, “Yani şimdi gidip, yarım yıl sonra bir erkek kılığında dönmemi öneriyorsun. Sonra seninle, Temli’yle ve hiç karşılaşmadığım bir adamla evlenmemi. Ve hayatımın kalan kısmını burada erkek taklidi yaparak geçirmemi. Ve kimse benim kim olduğumu tahmin etmeyecek, bunu anlayamayacak veya buna karşı çıkmayacak. Hele kocam hiç!”</p>

  <p>“Onu dert etme.”</p>

  <p>“Ederim,” dedi Akal. “Bu çarpık bir şey ve haksızlık. Evlilik töreninin kutsallığını bozar. Zaten olmaz da. Herkesi de kandıramam ya! Hayatımın bütün kalan zamanında kandıramayacağım kesin en azından!”</p>

  <p>“Başka nasıl evlenebiliriz?”</p>

  <p>“Bir Akşam kocası bularak... bir yerlerden...”</p>

  <p>“Ama ben seni istiyorum! Seni hem kocam, hem karım olarak istiyorum. Ben hiç erkek istemiyorum, hiç. Seni istiyorum, hayatımın sonuna kadar sadece seni; aramızda kimse olmamalı, bizi ayıracak kimse. Akal, düşün, bunu bir düşün, belki dine aykırı ama kimi incitecek? Neden haksızlık olsun? Temli erkekleri seviyor ve Otorra onun olacak. Otorra da hem ona, hem Danro’ya sahip olacak. Ve Danro’nun da çocukları olacak. Ve ben sana sahip olacağım, sana ilelebet sahip olacağım, ruhum, canım ve ruhum.”</p>

  <p>“Ah yapma, yapma,” dedi Akal hıçkıra hıçkıra.</p>

  <p>Şahes ona sarıldı.</p>

  <p>“Hiçbir zaman kadın olarak pek matah bir şey olamamıştım,” dedi Akal. “Seninle karşılaşıncaya kadar. Şimdi beni erkek yapamazsın! O konuda daha da kötü olurum, hiç iyi olmaz!”</p>

  <p>“Sen erkek olmayacaksın, benim Akal’ım, aşkım olacaksın ve aramıza hiç kimse, hiçbir şey giremeyecek.”</p>

  <p>Posta sarınıp, onlara parlayan yıldızların altında bir yandan gülüp, bir yandan ağlayarak birlikte bir ileri, bir geri sallandılar. “Yapacağız, yapacağız!” dedi Şahes; Akal da, “Deliyiz biz, deliyiz biz!” dedi.</p>

  <p class="p15">Oro’daki dedikodularda o bilgin kadının kışı da yukarı çiftlikte geçirip geçirmeyeceği, şimdi nerede olduğu, Danro’da mı, Ked’din’de mi olduğu sorulmaya başlanmıştı ki Akal, zikzak yoldan aşağıya indi. Geceyi Oro’da geçirip belediye başkanının ailesi için Adakları söyledi, Dermane’deki güneştreni istasyonundaki günlük yük trenine yetişti. İlk güz tipileri de onun peşinden zirvelerden indiler.</p>

  <p>Şahes ile Akal bütün bir kış boyunca birbirlerine hiç mesaj yollamadılar. Baharın ilk günlerinde Akal çiftliğe telefon etti. “Ne zaman geliyorsun?” diye sordu Şahes ve uzaktaki ses, “Tarama zamanı,” diye cevap verdi.</p>

  <p>Şahes için kış, Akal’ın uzun bir hayaliyle geçmişti. Sesi boş yan odada yankılanmıştı. Uzun bedeni rüzgârlar ve karlar arasından Şahes’in yanında hareket etmişti. Şahes’in uykuları huzur içindeydi, bilinen aşk ve gelecek aşkın kesinliğinde avunuyordu.</p>

  <p>Ovada eskisi gibi Enno olan Akal için kış uzun bir suçluluk ve kararsızlık ıstırabı şeklinde geçmişti. Evlilik kutsal bir şeydi; onların planladıkları şeyin ise bu kutsallıkla alay etmek olduğuna kuşku yoktu. Ama yine de kesinlikle bir aşk evliliğiydi. Üstelik Şahes’in de söylediği gibi kimseye bir zararı yoktu — insanları kandırmış olmak bir zarar sayılırsa o başka. Gece eşi bir kadın çıkacak olan o adamı, Otorra’yı kandırmak doğru olmayacaktı. Ama böyle bir şeyi baştan bu dolabı bilmeyen biri kabul edebilirdi; ellerindeki tek çare hileydi. Onu kandırmak zorundaydılar.</p>

  <p>Ki’O dininde sıradan insanlara ne yapmaları gerektiğini söyleyen rahipler ve bilirkişiler bulunmaz. Sıradan insanlar kendi ahlaki ve ruhani seçimlerini kendileri yapmak zorundadır, işte bu yüzden zamanlarının çoğunu Tartışmalar’ı tartışarak geçirirler. Tartışmalar konusunda bilgin olan Enno birçok insandan daha fazla soru ama daha az cevap biliyordu.</p>

  <p>Bütün o karanlık kış sabahlarında oturarak kendi ruhuyla boğuştu. Şahes’i aradığında, gelmeyeceğini söylemek niyetindeydi. Ama onun sesini duyduğunda ıstırabı ve suçluluk duygusu uçup gitti, sanki uykudan uyanıyormuşçasına yok oldu. “Tarama zamanı oradayım,” dedi.</p>

  <p>Baharda, Asta’daki eski okulunun bir kanadının onarım ve boyama ekibiyle çalışırken saçlarını uzatmıştı. Yeterince uzayınca, erkeklerin sıkça yaptıkları gibi arkasında toplamıştı. Yazın, okulda çalıştığı zaman biriktirdiği paralarla erkek kıyafetleri aldı. Kıyafetleri giyerek dükkânın aynasına baktı. Akal’ı gördü. Akal ince yüzlü, kemikli burunlu, yavaş, parlak bir tebessümü olan uzun boylu, ince bir adamdı. Onu sevdi.</p>

  <p>Akal Yüksek Deka treninin son durağı olan Oro’da inerek köy merkezine gitti ve tarayıcı arayan olup olmadığını sordu.</p>

  <p>“Danro.” — “Danro’daki çiftçi daha şimdiden iki kere aşağı indi.” — “İnce yapağı tarayıcısı istiyor.” — “Kaba yapağı değil miydi?” — Biraz zaman almıştı ama yaşlılarla dedikodular sonunda uyuştu: Danro’dan bir ince yapağı tarayıcısı isteniyordu.</p>

  <p>“Danro nerede?” diye sordu uzun boylu adam.</p>

  <p>“Yukarda,” dedi bir yaşlı kısaca. “Daha önce hiç ariu yavrularıyla uğraştın mı?”</p>

  <p>“Evet,” dedi uzun boylu adam. “Batıdan mı, doğudan mı çıkılıyor?”</p>

  <p>Danro’ya giden yolu anlattılar, o da zikzaklar çizerek, bildik bir şükran şarkısını ıslıkla çala çala tırmandı.</p>

  <p>Akal tırmanmaya devam ettikçe ıslık çalmayı bıraktı, erkek olmayı bıraktı ve ev halkından kimseyi tanımıyor numarasını nasıl yapacağını merak etmeye başladı, onların onu tanımayacaklarını nasıl düşünebildiğini. Su törelerini ve şükran şarkılarını öğrettiği çocuğu, Şest’i nasıl kandıracaktı? Yabancıyı içeri almak için bahçe kapısına koşan Şest’i görünce bir korku, yılgı ve utanç sancısıyla sarsıldı.</p>

  <p>Akal sesini boğuk çıkartarak, çocuğun gözlerine bakmadan kısaca konuştu. Çocuğun onu tanıdığından emindi. Ama Şest’in bakışları, hayatında yabancıların hepsinin birbirine benzediğini düşünecek kadar az yabancı görmüş bir çocuğun basit bakışıydı. Yaşlıları, Magel ile Madu’yu çağırmaya koştu. Onlar da Akal’a dinsel bir görev olan geleneksel misafirperverliklerini göstermek için çıktılar; Akal bir yandan kendi tembelleşmiş, pinti usullerince ona karşı her zaman iyi olmuş bu insanları kandırdığı için kendisini kötü ve alçak hissederken bir yandan da çılgınca gülmemek için kendini zor tutup, zafer kazanmış hissiyle bu misafirperverliği kabul etti. Ondaki Enno’yu görmemişler, onu tanımamışlardı. Bunun anlamı Akal olduğuydu ve Akal hürdü.</p>

  <p>Rüzgârdan yıpranmış, ıslanmış tıknaz Şahes somurtarak geldiğinde mutfakta oturmuş yaz yeşilliklerinden yapılmış sulu, ekşi bir çorba içiyordu. Akal çiftliğe vardıktan kısa bir süre sonra Farren üzerinde bir yaz fırtınası patlamıştı. “Kim bu?” dedi Şahes, ıslak paltosunu çıkartırken.</p>

  <p>“Köyden çıkageldi.” Yaşlı Magel Şahes’le gizlice konuşabilmek için sesini alçalttı: “Yavrularla uğraşırken birine ihtiyacın olduğunu söylediğini söylediklerini söyledi.”</p>

  <p>“Nerelerde çalıştın?” diye sordu Şahes, sırtı dönük, kepçeyle kendisine bir kâse çorba koyarken.</p>

  <p>Akal’ın bir yaşam hikâyesi yoktu, en azından yakın geçmişe ait bir hikâyesi yoktu. Uzun bir süre arandı. Hazır cevaplar ve hızlı bir sohbet dağlarda rastlanmadık ve kuşku verici bir alışkanlık olduğu için kimse bunu fark etmedi. En sonunda yirmi yıl önce kaçmış olduğu çiftliğin ismini söyledi. “Oriso’daki Abba Köyü’ndeki Bredde Kalesi.”</p>

  <p>“Peki ince yapağı taradın mı hiç? Yavrularla başa çıkabilir misin? Ariu yavrularıyla?”</p>

  <p>Akal ifadesizce başıyla onayladı. Şahes’in onu tanımamış olması mümkün müydü? Sesi hissizdi, hiç dostane sayılmazdı ve Akal’a tek bir kez baktığında da umursamaz bir ifadesi vardı. Çorba kâsesiyle oturarak, büyük bir iştahla yemeğe başladı.</p>

  <p>“Bu akşamüstü benimle gelebilirsin, ben de nasıl çalıştığına bakarım,” dedi Şahes. “İsmin ne peki?”</p>

  <p>“Akal.”</p>

  <p>Şahes homurdanarak yemek yemeğe devam etti. Masanın diğer yanından yine Akal’a baktı, tek bir bakış, şimşek gibi.</p>

  <p>Dağların tepelerinde, yağmurun ve eriyen karların çamurunda, her yanlarını ısıran rüzgâr ve şimşekler çaktıran güneş ışığında, birbirlerine o kadar sıkı sarıldılar ki her ikisi de nefes alamadı; bir kayanın kuytusunda güldüler, ağladılar, konuştular, öpüştüler, çiftleştiler ve geriye o kadar kirli ve o kadar zavallı bir tarama çuvalıyla döndüler ki yaşlı Magel Madu’ya yapabildiği bütün iş buysa Şahes’in neden aşağıdan gelen o uzun boylu adamı işe aldığını hiç anlayamadığını söyledi; Madu da adamın altı kişilik yemek yediğini söyledi.</p>

  <p>Ama bir ay kadar sonra Şahes ve Akal birlikte uyudukları gerçeğini artık gizlememeye başlayınca Şahes bir sedoretu kurmaktan bahsetmeye başladı ve yaşlı çift gönülsüzce onayladılar. Ellerinden gelen buydu. Belki Akal cahildi, baltayla sapını birbirinden ayıramıyordu; ama aşağıdakiler hep öyleydi. O gezgin bilgin Enno’yu düşününce, hani geçen yıl orda kalan, o da aynıydı, haddinden fazla uzundu, cahildi ama tıpkı Akal gibi öğrenmeye hazırdı. Akal hayvanlar konusunda çok iyi yardımcıydı, daha doğrusu olacağa benziyordu. Şahes daha da ileri gidip, daha da kötüsünü bulabilirdi. Üstelik Temli ile Şahes, çiftliğe almaya değer bir adam bulmuş olsalardı uzun zaman öncesinden yapacakları gibi sedoretunun Gün evliliğini yapabilirlerdi artık; bu neslin nesi vardı böyle, bizim zamanımızda etrafta bir sürü doğru dürüst adam olurdu...</p>

  <p>Şahes, Oro’daki köy çöpçatanıyla konuştu. Artık tarama barakalarında ustabaşı olan Otorra ile konuştular; o da Danro’ya yapılan resmi daveti kabul etti. Bu tarz davetlerde yer o kadar uzak olunca yiyecek ve bir gece konaklama da dahil olurdu ama davetin kendisi çiftçi ailesiyle birlikte kutsal ayinlere katılmak içindi ki bunun anlamını herkes bilirdi.</p>

  <p>Böylece hep birlikte evin kutsal mekânında toplandılar. Danro’da bu mekânlar alçak, soğuk, taş duvarlı, zemini dağ yamacının gayri muntazam zeminini bir seviyeye getirmek için toprak ve taşla düzeltilmiş iç odalardı. Odanın yüksek olan tarafından kaynayan minik bir akarsu, kesilmiş granitten bir kanalın içinden damlayarak gidiyordu. Evin burada, altı yüzyıldır olduğu bu yerde bulunmasının sebebi pınardı. Birbirlerine su ikram edip, su kabul ettiler; eski Akşam çifti, Mika Amca, oğlu Şest, otuz yıldır Danro için yük hayvanı terbiyecisi ve yardımcı olarak çalışan Asbi, yeni yardımcı Akal, çiftlik sahibi Şahes ve konuklar: Oro’dan Otorra ile Ked’din’den Temli.</p>

  <p>Temli pınarın üzerinden Otorra’ya gülümsedi ama adam ne ona, ne de bir başkasına baktı.</p>

  <p>Temli kısa boylu, tıknaz bir kadındı, tıpkı Şahes gibi; ama daha açık tenliydi, saçları ve gözleri biraz daha açık renkliydi, onun kadar katı ve sert değildi. Şükran şarkılarında yükselen hayret verici, berrak bir sesi vardı. Otorra da oldukça kısa boylu, geniş omuzlu, güzel yüz hatlarına sahip, becerikli biri gibi görünen bir adamdı ama o anda inanılmayacak kadar huzursuzdu; sanki kutsal mekânı soymuş veya belediye başkanını öldürmüş gibi görünüyor, diye düşündü Akal, adamı elinden geldiğince ilgiyle inceleyerek. Şüphe uyandıran bir hali vardı, suçlu gibi duruyordu.</p>

  <p>Akal adamı merakla, tarafsızca gözlemledi. Otorra ile suçunu değil suyunu paylaşacaktı. Şahes’i gördüğü, Şahes’e dokunduğu andan beri bütün vicdan azabı, bütün ahlaki tasaları eriyip gitmişti, sanki bu hisleri burada, bu dağlarda soluma imkânı bulamayacaklarmış gibi. Akal Şahes için, Şahes de Akal için doğmuştu; hepsi buydu. Onları bir arada tutabilecek şey ne olursa olsun doğruydu.</p>

  <p>Birkaç kere kendisine ya Akşam değil de Sabah nısfında doğmuş olsaydım ne olurdu, diye sormuştu — sapık, korkunç bir düşünceydi bu. Ama ondan sapıklık veya kutsallık hususunda bir şey yapmasını bekleyen yoktu. Bütün yapması gereken cinsiyet değiştirmekti. O da sadece görünüşte, toplum içersinde. Şahes’in yanında bir kadındı; üstelik bütün hayatı boyunca olmadığı kadar kadın ve olmadığı kadar kendisi olabiliyordu onun yanında. Geri kalan herkesin yanında, bir erkek olarak gördükleri Akal’dı. Bu hiç sorun değildi. Akal’dı; Akal olmaktan hoşlanıyordu. Bu rol yapmak gibi bir şey değildi. Başka insanların yanında hiçbir zaman kendisi olamamıştı, her zaman onlarla ilişkilerinde bir samimiyetsizlik hissetmişti; tefekküre daldığı zamanlarda kısa sürelerle yakaladığı anlar, <i>benin o</i> olduğu, yıldızları soluduğu anlar hariç hiçbir zaman kim olduğunu bilememişti. Ama Şahes’in yanında tamamen kendisi oluyordu, zaman ve beden içinde, Akal oluyordu, aşkla eriyip gitmiş, mahremiyetle kutsanmış bir can.</p>

  <p>İşte o yüzden Otorra’ya, hatta Temli’ye hiçbir şey söylememek konusunda Şahes’e hak vermişti. “Bakalım Temli bundan ne anlayacak,” demişti Şahes, Akal da bu fikre katılmıştı.</p>

  <p>Bir yıl önce Temli bilgin Enno’yu çiftlik sakinlerine bilgi versin ve onlara ibadet ettirsin diye bir gece konuk etmişti ve iki-üç kere de Danro’da ona rastlamıştı. O gün bu ibadeti paylaşmak için geldiğinde Akal ile ilk kez karşılaştı. Enno’yu gördü mü? Hiç belli etmedi. Akal’ı kaba bir çeşit iyi niyetle selamladı ve ariu yetiştirmekten konuştular. Oldukça belirgin bir şekilde yeni geleni inceledi, ölçüp, biçti; ama bu evlenme ihtimali olan bir yabancıyla karşılaşan kadınlar için son derece tabii bir şeydi. “Dağ çiftçiliği hakkında çok fazla şey bilmiyorsun, değil mi?” dedi bir süre konuştuktan sonra kibarca. “Aşağıda daha farklı. Siz ne yetiştiriyordunuz? O kocaman düzlük yamalarından mı?” Akal da ona yetişmiş olduğu çiftliği anlattı, Temli’nin hayret içersinde başını sallamasına neden olan yılda üç kez aldıkları ürünleri.</p>

  <p>Otorra’ya gelince, Şahes ve Akal birbirlerine tek bir söz bile söylemeden onu bu konuda kandırmayı planlamışlardı. Akal bu konuda tereddüt ediyordu. Nişanlılık döneminde birbirimizi tanıyacağız, diye düşünmüştü belirsizce. Zaman içersinde ona, onunla cinsel ilişkiye girmek istemediğini söylerdi tabii ki; bunu karşısındakinin gururunu kırmadan, onu incitmeden yapmanın tek yolu kendisinin, yani Akal’ın diğer erkeklerle cinsel ilişkiye girmeye isteksiz olduğunu ve onu bağışlayacağını umduğunu söylemek olurdu. Ama Şahes, bunu ona evleninceye kadar söylememesi gerektiğini kesin bir dille belirtmişti. Eğer baştan bilirse sedoretuya girmeyi reddederdi. Daha da kötüsü bu konuda konuşup, öç almak için Akal’ın kadın olduğunu söyleyebilirdi. O zaman hiç evlenemezlerdi. Şahes bu konuda konuştuğunda Akal büyük bir sıkıntı yaşamış, kendisini kapana kısmış hissetmiş, tedirginleşmiş, yine suçluluk duymuştu; ama Şahes sakindi, kendinden emindi ve hiç huzursuz değildi, Akal’ın suçluluk hisleri de kalıcı olmamıştı. Geçip gitmişti. Bu konuya kafasını fazla takmıyordu şimdi. Otorra’yı sempati ve merakla seyrediyor, onu bu kadar mahcup kılanın ne olduğunu merak ediyordu. Bir şeyden korkuyor, diye düşündü.</p>

  <p>Sular koyulduktan ve dualar söylendikten sonra Şahes Dördüncü Tartışma’dan okudu; eski kitap kutusunu büyük bir dikkatle kapattı, kendi rafına koydu, kendi örtüsüyle örttü, sonra Magel ve Madu’ya, Danro’nun İlk Sedoretu’sundan kalanlar oldukları için, münasip olduğu şekliyle konuşarak, “Diğerannem ve Diğerbabam, bu evde yeni bir sedoretu kurulmasını teklif ediyorum,” dedi.</p>

  <p>Madu, Magel’i dürttü. Adam huzursuzlandı, yüzünü ekşitti ve anlaşılmaz bir şeyler mırıldandı. Sonunda Madu, cılız, uysal bir sesle, “Sabah Kızı, bize evlilikleri söyle,” dedi.</p>

  <p>“Eğer her şey yolunda gider ve herkes rıza gösterirse Sabah evliliği Şahes ile Akal, Akşam evliliği Temli ile Otorra, Gün evliliği Şahes ile Temli ve Gece evliliği Akal ile Otorra arasında olacak.”</p>

  <p>Uzun bir sessizlik oldu. Magel kamburunu çıkarttı. Madu sonunda, oldukça huysuz bir şekilde, ’İyi, herkes hayatından memnun mu?” dedi — bu da genellikle kadim ve süslü bir dille ifade edilen, tarafların rızalarını resmen talep etmenin, görkemini değilse de ana fikrini özetliyordu.</p>

  <p>“Evet,” dedi Şahes, açık bir dille.</p>

  <p>“Evet,” dedi Akal, erkek gibi.</p>

  <p>“Evet,” dedi Temli, neşeyle.</p>

  <p>Bir duraksama.</p>

  <p>Herkes Otorra’ya baktı tabii ki. Mosmor olmuştu ve onlar bakarken, kül rengine döndü.</p>

  <p>“Ben de istiyorum,” dedi sonunda zorla çıkan bir mırıltı halinde, sonra boğazını temizledi. “Yalnız...” Orada takıldı kaldı.</p>

  <p>Kimse bir şey söylemedi.</p>

  <p>Sessizlik korkunç derecede ıstırap yüklüydü.</p>

  <p>Sonunda Akal, “Şu anda karar vermemiz şart değil. Konuşabiliriz. Daha sonra kutsal mekâna dönüp, eğer...”</p>

  <p>“Evet,” dedi Otorra; Akal’a o kadar fazla duyguyu sıkıştırmış bir ifadeyle bakıyordu ki, Akal hiçbir şey anlayamadı — dehşet mi, nefret mi, minnettarlık mı, umutsuzluk mu? “Ben... benim... Akal’la konuşmam gerekiyor.”</p>

  <p>“Ben de Akşam kardeşimi tanımak isterim,” dedi Temli, berrak sesiyle.</p>

  <p>“Evet, öyle, evet, öyle işte...” diye araya girdi Otorra yine, yine kızardı. İçinde bulunduğu rahatsızlıktan o kadar acı çekiyordu ki Akal, “O halde biraz dışarı çıkalım,” dedi ve diğerleri mutfağa geçerken, o Otorra’yı avluya çıkarttı.</p>

  <p>Akal, Otorra’nın numarasını yutmadığını biliyordu. Kendini içinde bulduğu durumdan yılmıştı, adamın söyleyecekleri onu korkutuyordu; ama hiç olmazsa olay çıkartmamıştı, onu diğerlerinin önünde küçük düşürmemişti ve bu yüzden ona minnettardı.</p>

  <p>“Mesele şu,” dedi Otorra kapıda durarak, gergin, zorla çıkan bir sesle. “Mesele Gece evliliği.” Bu noktada da durdu.</p>

  <p>Akal başıyla onayladı. Gönülsüzce, Otorra’ya, yapması gereken şeyi yapmasında yardımcı olmak için konuştu. “Bir mecburiyetin yok...” diye başladı, adam yeniden konuşmaya başlamıştı:</p>

  <p>“Gece evliliği. Biz. Sen ve ben. Yani ben, bazı şeyler... Yani ben erkeklerle...”</p>

  <p>Hilesinin zırıltısı ve kuşkusunun uğultusu Akal’ın, adamın kendisine söylemeye çalıştığı şeyi duymasını engelliyordu. Akal dinlemeye başlayıncaya kadar daha da büyük bir ıstırapla kekelemesi gerekmişti. Adamın söyledikleri tüm berraklığıyla ona ulaştığında sözlere inanamadı ama inanması gerekiyordu. Adam konuşmaya çalışmaktan vazgeçmişti.</p>

  <p>Akal, büyük bir tereddüt içinde, “Şey, ben... sana bir şey söyleyecektim... Benim bir ilişkiye girdiğim tek erkek... O olay hoş değildi. Bana, bana bazı şeyler yaptı. Neyin yanlış olduğunu bilmiyorum. Ama bir daha hiçbir erkekle ilişkiye girmedim. O zamandan sonra. Giremiyorum. Bir türlü elimden gelmiyor,” dedi.</p>

  <p>“Benim de,” dedi Otorra.</p>

  <p>Yan yana kapıya yaslanmışlar, bu mucizeyi, bu basit gerçeği düşünüyorlardı.</p>

  <p>“Ben sadece kadınları arzu ediyorum,” dedi Otorra titrek bir sesle.</p>

  <p>“Birçok insan öyledir,” dedi Akal.</p>

  <p>“Öyleler mi gerçekten?”</p>

  <p>Akal adamın yumuşak başlılığından çok etkilenmiş, çok hüzünlenmişti. Onu bu cahillik, bu utançla yükleyen şey erkeklerin diğer erkeklerin yanında böbürlenmesi miydi, yoksa dağ insanlarının katılığı mıydı acaba?</p>

  <p>“Evet,” dedi. “Gittiğim her yerde. Sadece kadınlarla birleşmek isteyen oldukça fazla erkek var. Sadece erkeklerle birleşmek isteyen pek çok kadın da var. Tam tersi de olabiliyor. İnsanların çoğu her iki şekli de istiyor ama her zaman için istemeyenler de bulunuyor. Yani bu...” tam, spektrumun, diyecekti ki bunun tarayıcı Akal’ın veya tiftici Otorra’nın lisanı olmadığını fark etti ve eski bir öğretmenin becerikliliğiyle, “bir çuvalın iki ucuna benziyor. Çuvalı doldurursun, yapağının çoğu orta kısımdadır. Ama bir kısmı da çuvalı bağladığın her iki ucunda bulunur. İşte biz bu uçlardakiyiz. Çok fazla değiliz. Ama bizde bir tuhaflık veya yanlışlık yok,” dedi. Bu son sözü söylerken, söyledikleri bir erkeğin başka bir erkeğe söyleyeceği bir şey gibi gelmemişti kulağa. Ama söylenmişti bir kere; belli ki Otorra, tam manasıyla ikna olmuş gibi görünmese de bunu tuhaf karşılamamıştı. Hoş bir yüzü vardı, artık bu mutsuz sırrı ortaya çıktığı için hissiz, korumasızdı. En fazla otuz yaşlarındaydı, onun tahmininden de genç.</p>

  <p>“Ama bir evlilikte,” dedi Otorra. “Daha farklıdır... Bir evlilik... Şey eğer ben yapmazsam, sen yapmazsan...”</p>

  <p>“Evlilik sadece cinsellik değildir,” dedi Akal ama bunu Enno’nun sesiyle söyledi, ahlaki bir soruyu tartışan bilgin Enno’nun sesiyle ve yüzünü buruşturdu.</p>

  <p>“Büyük bir kısmı öyle,” dedi Otorra, aklı başında.</p>

  <p>“Tamam,” dedi Akal kasıtlı olarak daha derin ve daha yavaş bir sesle. “Ama eğer ben senle, sen de benle yapmak istemiyorsan, neden güzel bir evliliğimiz olmasın?” Bu ağzından o kadar inanılmaz ve aynı zamanda o kadar sıradan bir şekilde çıkıvermişti ki neredeyse bir gülme nöbetine tutulacaktı. Kendini tutarak, hayret içersinde Otorra’nın kendisine güldüğünü zannetti, ta ki aslında ağlıyor olduğunu fark edinceye kadar.</p>

  <p>“Kimseye söyleyemem,” dedi adam.</p>

  <p>“Söylemek zorunda değiliz,” dedi kadın. Hiç düşünmeden elini Otorra’nın omzuna attı. Adam bir çocuk gibi gözlerini yumruklarıyla sildi, boğazını temizledi ve durup düşünmeye başladı. Belli ki Akal’ın biraz önce söylediği şeyler hakkında düşünüyordu.</p>

  <p>“Düşünsene,” dedi Akal, o da bu konuda düşünerek, “ne kadar şanslıyız!”</p>

  <p>“Evet. Evet, şanslıyız.” Tereddüt etti. “Ama... acaba bunu bilerek evlenmemiz... dinen doğru mudur... Yani aslında amacımız farklı...” Yine takıldı.</p>

  <p>Uzun bir zaman sonra Akal, yumuşak ve neredeyse onun sesi kadar derin bir sesle, “Bilmiyorum,” dedi.</p>

  <p>Teselli edici, lütufkâr kolunu adamın omzundan çekti. Ellerini çit kapısının en üst demirine dayadı. Çiftlik işleriyle güçlenmiş, kiri iyice emmiş olsa da yapağıların yağı sayesinde esnekliğini koruyan uzun ve güçlü ellerine baktı. Bir çiftçinin elleri. Aşk uğruna dinsel yaşamından vazgeçmiş ve hiç dönüp arkasına bakmamıştı. Ama şimdi utanıyordu.</p>

  <p>Bu dürüst adama gerçeği söylemek istedi, onun güvenine layık olmak.</p>

  <p>Ama bir işe yaramazdı, tabii eğer tek işe yarayan şey sedoretu kurmamak idiyse o başka.</p>

  <p>“Bilmiyorum,” dedi yine. “Bence önemli olan birbirimize sevgi ve saygı verebilmemiz. Bunu nasıl yapıyorsak, öyle yapıyoruz demektir. Biz öyle evleniyoruz. Evlilik — din sevgide, saygıda bulunur.”</p>

  <p>“Keşke sorabileceğimiz biri olsaydı,” dedi Otorra, tatmin olmamış bir halde. “Geçen yıl buraya gelen gezgin bilgin gibi birine. Dini bilen birine.”</p>

  <p>Akal sessizdi.</p>

  <p>“Galiba önemli olan insanın elinden gelenin en iyisini yapmaya çalışması,” dedi Otorra bir süre sonra. Bu pek şatafatlı bir beyana benzemişti ama sonra basitçe ekledi, “Bunu yapabilirim.”</p>

  <p>“Ben de,” dedi Akal.</p>

  <p class="p15">Danro gibi bir çiftlik evi karanlık, rutubetli, çıplak, kasvetli bir yerdir; pek mobilyası bulunmaz, ayrıca büyük mutfağının sıcaklığı ve yataklardaki pöstekilerin güzelliği dışında bir lüksü de yoktur. Ama insana kendine ait bir dünya sunar, belki de bu lükslerin en büyüğüdür, ama ki’O böyle şeyleri gereklilik olarak görür. Bir girişimin bozulacağının baştan belli olduğunu anlatmak için söylenen “üç odalı sedoretu” Oketler arasında pek sık kullanılan bir sözdür.</p>

  <p>Danro’da herkesin kendi odası ve banyosu vardı. İlk Sedoretu’nun iki yaşlı üyesi, Mika amca ve çocuğunun odaları merkezde ve batı kanadındaydı; Asbi, dağlarda uyumadığı zamanlarda mutfağın arkasında rahat, pis bir yuvada kalırdı. Yeni İkinci Sedoretu evin bütün doğu tarafını kaplıyordu. Temli, diğer odalardan yarım kat merdivenle çıkılan, güzel manzaralı minik bir tavan arası odasını seçmişti. Şahes kendi odasında kaldı, Akal onun yanındaki odayı aldı; Otorra güney doğu köşesini, evin en güneşli odasını seçti.</p>

  <p>Yeni bir sedoretunun idaresi belli bir yere kadar, ki bu son derece akıllıca bir şeydir, âdetlerle tespit edilir ve din ile kutsanır. Evlilik merasiminden sonraki ilk gece Sabah ve Akşam çiftlerine aittir; ikinci gece ise Gün ve Gece çiftlerine. Ondan sonra dört eş, istedikleri zaman gönülleri çektiğince birleşebilirler; her zaman ve sadece davet üzerine, daveti kabul ederek ve bu ayarlamaların dördü tarafından da bilinebileceği şekilde. Dört can, dört beden ve bu dört yaşamın gelecekteki tüm yılları, bu kararların ve davetlerin her biriyle dengeye oturur; ister olumlu, ister olumsuz olsun tutku kendi kanalını bulmalıdır ve güven kurulmalıdır, eğer bu yapı kendisini tümüyle sağlam bir temele oturtmak istiyor, bencillik, kıskançlık ve kederle yok olmak istemiyorsa.</p>

  <p>Akal bütün âdetleri ve kutsallıkları biliyordu ve bunlara harfiyen uyulması konusunda ısrar etti. Şahes ile zifaf geceleri şefkat dolu ve biraz gergin olmuştu. Otorra ile zifaf gecesi de şefkat dolu olmuştu; onun odasında oturup, birbirlerinden utanarak ama birbirlerine büyük bir minnet duyarak yavaşça konuşmuşlardı; sonra Otorra Akal’ın yatağa yatması konusunda ısrar ederek kendisi pencerenin derin pervazında uyumuştu.</p>

  <p>Birkaç hafta içersinde Akal, Şahes’in dediğini yaptırma ve herhangi bir cinsel denge kurmaya veya bunun numarasını yapmaya bile gerek görmeden kendisini eş olarak alıkoyma konusunda kesin kararlı olduğunu anlamıştı. Şahes açısından, Otorra ile Temli kendi başlarının çaresine bakabilirlerdi, o kadar. Akal, ister tutku, ister kişilerden birinin benliğinin gücü nedeniyle bir veya iki çiftin diğerlerine tamamen baskın olduğu birçok sedoretu görmüştü. Dört ilişkiyi birden dengede tutabilmek, çok nadiren yerine getirilebilen bir idealdi. Ama zaten baştan bir hile, bir saklamaca üzerine kurulmuş olan bu sedoretu çoğundan çok daha kırılgandı. Şahes istediğini elde etmişti ve sonuçların canı cehennemeydi. Akal onu dağın tepesine kadar izlemişti ama peşinden uçurumdan aşağıya gitmeyecekti.</p>

  <p>Berrak bir güz gecesiydi, pencere yıldızlarla doluydu, tıpkı Şahes’in bir yıl önceki gece, “Benimle evlen,” dediği zamandaki gibi.</p>

  <p>“Yarın akşamı Temli’ye ayırman lazım,” diye tekrarladı Akal.</p>

  <p>“Onun Otorra’sı var,” diye tekrarladı Şahes.</p>

  <p>“Seni istiyor. Seninle neden evlendi sanıyorsun?”</p>

  <p>“O istediğini elde etti. İnşallah yakında hamile kalır,” dedi Şahes, keyifle gerinip elini Akal’ın göğüsleri ve göbeği üzerinde gezdirerek. Akal onun elini durdurarak tuttu.</p>

  <p>“Bu adil değil Şahes. Doğru değil.”</p>

  <p>“Tam da bu konuda konuşacak kişisin ya!”</p>

  <p>“Otorra beni istemiyor, bunu biliyorsun. Ama Temli seni istiyor. Bunu ona borçluyuz.”</p>

  <p>“Neyi borçluyuz?”</p>

  <p>“Sevgi ve saygıyı.”</p>

  <p>“İstediği şeyi elde etti,” dedi Şahes, bileğini sertçe burarak, elini Akal’ın elinden kurtardı. “Bana vaaz verme.”</p>

  <p>“Ben odama dönüyorum,” dedi Akal, kıvrakça yataktan süzülüp, yıldızlı karanlıkta çıplak olarak iri adımlarla yürüdü. “İyi geceler.”</p>

  <p class="p15">Usta bir boyacı olan Temli çiftliğe gelinceye kadar kullanılmayan eski boyama odasında Temli’yle birlikteydi. Merkezlerdeki dokumacılar, gerçek Deka kırmızısına boyanmış yapağılara iyi para veriyordu. Mahareti Temli’nin çeyizi olmuştu. Akal da şimdi onun yardımcısı ve çırağıydı.</p>

  <p>“On sekiz dakika. Saati kurdun mu?”</p>

  <p>“Kurdum.”</p>

  <p>Temli başıyla onayladı, büyük boyama kazanındaki havalandırmaları yokladı, göstergesini yeniden kontrol etti ve sabah güneşini yakalamak için dışarı çıktı. Akal, taş kapının yanındaki taş sırada ona katıldı. Bitkisel boyanın keskin ve asit tatlısı kokusu üzerlerine sinmişti; kıyafetleri, elleri, kolları da pembeye ve ala bulanmıştı.</p>

  <p>Akal, Temli’nin insanın rahatça güvenebileceği kadar iyi huylu ve umulmayacak kadar düşünceli —ki bunlar Danro’da oldukça az bulunan niteliklerdi— olduğunu fark ederek kısa sürede ona bağlanmıştı. Akal farkında bile olmadan dağ insanlarından beklentilerini Şahes’e göre biçimlendirmişti: güçlü, inatçı, yolundan şaşmayan, kaba. Temli de güçlü ve oldukça sıkı ağızlı biriydi ama yeni fikirlere Şahes’in olmadığı kadar açıktı. Kendi nısfı içindeki ilişkiler Şahes’e pek bir şey ifade etmiyordu, Otorra’ya âdet olduğu için biraderim diyordu ama ona bakınca biraderini görmüyordu. Temli de Akal’a birader diyor ve bunu gerçekten kastediyordu; uzun zamandır ailesi olmayan Akal da bu ilişkiyi memnuniyetle karşılıyor, Temli’nin sıcaklığına karşılık veriyordu. Akal fazla rahatlayıp kadın kişiliğinin dile gelmesini engellemek için sürekli kendini tutmak zorunda olsa da birlikte çok rahat konuşuyorlardı. Genellikle Akal olmak hiç zor olmuyordu ve bu konu üzerinde düşünmüyordu bile ama bazen Temli’nin yanındayken rolünü sürdürmesi, bir kadının kız kardeşine söyleyeceği şeyleri söylememek için kendini tutması zor oluyordu. Genelde, erkek olmanın en önemli dezavantajı sohbetlerin daha az ilginç olmasıydı.</p>

  <p>Boyama sürecindeki bir sonraki adımı konuştular; sonra Temli, avlunun alçak taş duvarından Farren’in kocaman mor eğimine bakarak, “Enno’yu tanıyorsun, değil mi?” dedi.</p>

  <p>Soru son derece masumdu ve Akal neredeyse otomatik olarak biraz kandırma çabasıyla, “Buraya gelen o bilgini mi?..” dedi.</p>

  <p>Ama yapağı tarayıcısı Akal’ın bilgin Enno’yu tanıması için hiçbir sebep yoktu. Üstelik Temli, Enno’yu hatırlıyor musun veya Enno’yu tanımış mıydın, diye değil, “Enno’yu tanıyorsun değil mi?” diye sormuştu. Cevabı biliyordu.</p>

  <p>“Evet.”</p>

  <p>Temli hafifçe tebessüm ederek başıyla onayladı. Başka bir şey söylemedi.</p>

  <p>Akal onun ince zekâsına ve kendisine hâkim olmasına hayret etmişti. Böyle meziyetleri olan bir kadına saygı duymak hiç zor değildi.</p>

  <p>“Uzun zaman yalnız yaşadım,” dedi Akal. “Büyüdüğüm çiftlikte bile neredeyse yalnızdım. Hiç kız kardeşim olmadı. Sonunda bir kız kardeşim olduğu için çok mutluyum.”</p>

  <p>“Ben de,” dedi Temli.</p>

  <p>Kısa bir an için göz göze geldiler, bir tanıma ışıltısı gelip geçti, ağaç kökleri kadar derin ve sessiz bir güven eken bir bakış.</p>

  <p class="p16">“Kim olduğumu biliyor Şahes.”</p>

  <p>Ağır adımlarla dik yamacı tırmanan Şahes bir şey söylemedi.</p>

  <p>“Acaba baştan beri mi biliyordu diye merak ediyorum şimdi. İlk su paylaşımından beri...”</p>

  <p>“İstiyorsan sor,” dedi Şahes, umursamazca.</p>

  <p>“Soramam. Aldatanın gerçeği sual etme hakkı yoktur.”</p>

  <p>“Martaval!” dedi Şahes, tam yürürken durup ona dönerek. Asbi’nin sürüden kaybolduğunu haber verdiği yaşlı hayvanı aramak için Farren’e çıkmışlardı. Sert güz rüzgârı Şahes’in yanaklarını kızartmıştı; Akal’a bakmak için durduğunda sulanmış gözlerini öyle bir kısmıştı ki, gözleri bıçak gibi parlıyordu. “Kes şu vaazı! ‘Aldatan’ mı? Ben de seni karım sanıyordum!”</p>

  <p>“Karınım, Otorra’nın da karışıyım ve sen de Temli’nin karısısın. Onları yok sayamazsın Şahes!”</p>

  <p>“Şikâyet mi ediyorsun?”</p>

  <p>“Onların şikâyet etmelerini ister misin?” diye bağırdı Akal denetimini yitirerek. “İstediğin evlilik böyle bir şey miydi? — Bak orada,” diye ekledi aniden sakinleşen bir sesle kayalık dağ yamacını işaret ederek. Miyop olan Şahes, halkalar çizen bir kuşun yardımıyla yamanın başının kıpırtısını kayaların topraktan çıktığı yerin yakınlarında yakaladı. Tartışma ertelenmişti. Birlikte kayalara doğru dikkatli bir hızla ilerlemeye başladılar.</p>

  <p>Yaşlı yama kayanın üzerinden kayıp ayağını kırmıştı. Kırık ön ayağı ak göğsünün altında değil de dışarı fırlamış olmasına rağmen gayet sakin görünüyordu ve tüm bedeni kırık ayağına doğru yatmıştı. Herkese tepeden bakan başı uzun boynunun üzerinde dimdikti. İki kadına, berrak, ölçülmeyecek kadar derin, meraksız gözlerle, ölümünün yaklaşmasını seyrederek baktı.</p>

  <p>“Acı çekiyor mu?” diye sordu Akal, bu büyük huzur karşısında cesareti kırılarak.</p>

  <p>“Tabii ki,” dedi Şahes, bıçağını zımpara taşına sürtüp bilemek için yamadan birkaç adım ilerde yere oturarak. “Sen olsan çekmez misin?”</p>

  <p>Sabırla yeniden yoklayarak, yeniden bileyerek, bıçağı istediği kadar keskin yapıncaya kadar epey bir uğraştı. Nihayet son bir kez yoklayarak yamaya doğru yürüdü, hayvanın başını göğsüne bastırdı, tek uzun ve hızlı bir hareketle boğazını kesti. Kan parlak bir yay çizerek sıçradı. Şahes, boş bakan gözleriyle hayvanın başını yavaşça yere bıraktı.</p>

  <p>Akal, ölüler için yapılan merasimdeki sözlerin ağzından döküldüğünü fark etti, <i>Artık bütün borçlar ödendi, geri verildi. Artık kaybolmuş olanlar bulundu ve bağlanan her şey hür.</i> Şahes sonuna kadar dinleyerek kıpırdamadan durdu.</p>

  <p>Sonra sıra yüzme işlemine geldi. Gövdeyi, dağın leş yiyicileri temizlesin diye bırakacaklardı; Akal’ın gözüne ilk takılan yamanın üzerinde halkalar çizen bir leş kuşuydu; artık üç kuş birden rüzgâra binmişti. Et ve kan kokusunun yanı sıra deri yüzmek titizlik isteyen, pis bir işti. Akal usta değildi, sakardı; kürkü üst üste kesmişti. Ceza olarak, ellerinden geldiğince yuvarlayıp kemerleriyle bağladıkları pöstekiyi taşımak için ısrar etti. Beyaz, boz pöstekiyi alıp da zayıf, kırık cesedi çıplaklığının onur kırıcı haliyle kayaların arasında öylece bırakmaları nedeniyle kendisini mezar hırsızı gibi hissediyordu. Yine de, ağır pöstekiyi sürüklerken aklında, Şahes’in yamanın güzel başını göğsüne yaslayarak gırtlağını, kadın ile hayvanın tam olarak bir olduğu tek uzun bir hareketle kesmesi vardı.</p>

  <p>İhtiyaç, ihtiyaçtan doğar, diye düşündü Akal, sanki sorulara cevap veren de sorularmış gibi. Deri ölüm ve gübre kokuyordu. Şahes’i dik kayalık patikadan eve doğru izlerken sert kemeri sıkıca tutan elleri kana boyanmıştı, ağrıyordu.</p>

  <p class="p15">“Ben köye iniyorum,” dedi Otorra, kahvaltı sofrasından kalkarak.</p>

  <p>“O dört çuval yünü ne zaman tarayacaksın?” diye sordu Şahes.</p>

  <p>Otorra onu duymazdan gelerek tabaklarını bulaşıklığa götürdü. “Bir isteği olan var mı?” diye sordu hepsine birden.</p>

  <p>“Herkes tamam mı?” diye sordu Madu ve peyniri kilere götürdü.</p>

  <p>“Taranmış yünleri götürmedikten sonra kasabaya gitmenin bir faydası yok,” dedi Şahes.</p>

  <p>Otorra ona döndü, dik dik baktı ve, “Ne zaman istersem o zaman tararım ve ne zaman istersem o zaman götürürüm, yapacağım işin bana söylenmesini sevmem, bunu anlayabilecek misin?” dedi.</p>

  <p>Dur şimdi, dur! diye haykırdı Akal sessizce çünkü uysal adamın isyanıyla şaşakalan Şahes onu dinlemeye başlamıştı. Ama Otorra şikâyetine şikâyet katarak, suçlamalarına devam edip parlayarak sözünü sürdürdü. “Bütün emirleri sen veremezsin, biz senin sedoretunuz, senin aileniz, parayla tuttuğun ameleler değil, evet burası senin çiftliğin ama bizim de çiftliğimiz, bizimle evlendin, bütün kararları sen veremezsin, her şey senin istediğin gibi de olamaz,” ve tam bu noktada Şahes acele etmeden odadan yürüyüp çıktı.</p>

  <p>“Şahes!” diye seslendi Akal, yüksek sesle ve buyururcasına. Otorra’nın bu şekilde patlaması ağırbaşlı bir hareket değildi ama tamamen haklıydı ve öfkesi hem gerçek, hem de tehlikeliydi. Kullanılmış bir adamdı ve bunu biliyordu. Kendisinin kullanılmasına izin verdiği ve bu suiistimale ortak olduğu gibi şimdi de hiddeti bir yıkım tehlikesi arz ediyordu. Şahes bundan kaçamayacaktı.</p>

  <p>Geri dönmedi. Madu akıllılık edip yok olmuştu. Akal Şest’e dışarı koşmasını ve yük hayvanlarını yemleyip sulamasını söyledi.</p>

  <p>Mutfakta kalan üçü sessizce oturdular. Temli Otorra’ya baktı. Otorra Akal’a.</p>

  <p>“Haklısın,” dedi Akal adama.</p>

  <p>Otorra bir çeşit memnuniyet hırıltısı çıkarttı. Bu hiddeti içinde yakışıklı duruyordu; kızarmış ve korkusuz haliyle. “Tabii ki haklıyım. Bu işin fazla uzamasına göz yumdum. Sırf çiftlik onun diye...”</p>

  <p>“Ve on dört yaşından beri çiftliği yönetiyor diye,” diye kesti sözünü Akal. “Öyle hemen yönetmekten vazgeçebileceğini mi sandın? Buradaki işleri hep o yürütmüş. Yürütmek zorundaymış. Burada gücünü paylaşacağı biri yokmuş. Herkesin nasıl evli olunduğunu öğrenmesi lazım.”</p>

  <p>“Doğru,” diye atıldı Otorra, “ve evlilik sadece iki çiftten oluşmuyor. Dört çift!”</p>

  <p>Bu Akal’ı susturmuştu. İçgüdüsel olarak yardım bulmak amacıyla Temli’ye baktı. Temli dirseklerini masaya dayamış, bir eliyle ekmek kırıntılarını toplayıp, bunları minik bir piramit haline gelinceye kadar iterek, her zamanki gibi sessizce oturuyordu.</p>

  <p>“Temli ile ben ve Şahes ile sen, Akşam ve Sabah güzel,” dedi Otorra. “Ya Temli ile o? Ya seninle ben?”</p>

  <p>Akal artık iyice ne yapacağını bilemez haldeydi. “Ben şey diye düşünmüştüm... Hani konuştuğumuz zaman...”</p>

  <p>“Ben, erkeklerle cinsel ilişkiyi sevmediğimi söylemiştim,” dedi Otorra.</p>

  <p>Başını kaldırıp bakan Akal adamın gözlerinde bir ışıltı gördü. Garez mi? Zafer mi? Kahkaha mı?</p>

  <p>“Evet. Öyle söylemiştin,” dedi Akal uzun bir suskunluktan sonra. “Ve ben de aynı şeyi söyledim.”</p>

  <p>Bir sessizlik daha.</p>

  <p>“Bu dini bir vazife,” dedi Otorra.</p>

  <p>Enno, aniden Akal’ın sesiyle, fazla yüksek bir sesle, “Bana dini vazifelerim demeye kalkma! Yirmi yıl dini vazifeyle uğraştım ve bak beni nerelere getirdi? Buraya! Sizinle! Bu belaya!” dedi.</p>

  <p>Bunun üzerine Temli garip bir ses çıkartarak yüzünü elleriyle örttü. Akal onun gözyaşlarına boğulacağını sanmıştı; sonra güldüğünü gördü, bu konuda pek tecrübesi olmayan bir insanın. sancılı, çaresiz, hoplaya hoplaya atılan kahkahası.</p>

  <p>“Gülecek bir şey yok,” dedi Otorra hiddetle ama sonra söyleyecek söz bulamadı; hiddeti uçup gitmiş, dumanı kalmıştı. Bir süre daha söyleyecek bir şeyler aradı. Artık gerçekten gözyaşları, gülmekten gözyaşları içinde kalan Temli’ye baktı. Çaresizlik içinde bir hareket yaptı. Temli’nin yanına oturdu ve “Galiba durup da şu duruma bir bakınca, komik. Ama işte kendimi bir salak gibi hissediyorum,” dedi. Pişmanlıkla gülmeye başladı; sonra Akal’a bakarak gerçekten gülmeye başladı. “En büyük salak kim?” diye sordu ona.</p>

  <p>“Sen değilsin,” dedi Akal. “Ne zamandan beri...”</p>

  <p>“Sence ne zamandan beri?”</p>

  <p>Girişte duran Şahes’in duyduğu bu oldu: Kahkahaları. Üçünün birlikte gülmeleri. Yılgıyla, korkuyla, utançla ve derin bir kıskançlıkla dinledi. Güldükleri için onlardan nefret ediyordu. Onlarla olmak istiyordu, onlarla birlikte gülmek istiyordu, onları susturmak istiyordu. Akal, Akal ona gülüyordu.</p>

  <p>Çalıştıkları barakaya gidip kapının arkasındaki karanlıkta durdu, ağlamaya çalıştı ama nasıl ağlanacağını bilmiyordu. Annesiyle babası öldüğünde ağlamamıştı; yapılması gereken çok şey vardı o zaman. Diğerlerinin ona, Akal’ı sevdiği için güldüklerini sanıyordu, onu istediği için, ona ihtiyacı olduğu için. Akal’ın ona böyle bir ahmak olduğu için, onu sevdiği için güldüğünü sanıyordu. Akal’ın adamla yatacağını, birlikte ona güleceklerini sanıyordu. Bıçağını çekti ve ucunu yokladı. Bir gün önce Farren’de yamayı öldürmek için çok keskin yapmıştı. Eve döndü, mutfağa.</p>

  <p>Hâlâ oradaydılar. Şest geri gelmiş onu kasabaya götürmesi için Otorra’nın başının etini yiyordu; Otorra ise o yumuşak tembel sesiyle, “Belki, belki,” diyordu.</p>

  <p>Temli başını kaldırdı, Akal da dönüp Şahes’e baktı — zarif boynun üzerindeki minik baş, ona bakan parlak gözler.</p>

  <p>Kimse konuşmadı.</p>

  <p>“O halde ben de seninle geleyim,” dedi Şahes Otorra’ya ve bıçağını kınına soktu. Kadınlara ve çocuğa baktı. “Hepimiz de gidebiliriz aslında,” dedi tersçe. “İsterseniz.”</p>
</body>
</html>