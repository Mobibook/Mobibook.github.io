<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h3><p class="p14"><span class="t3"><b>KAYBOLAN CENNETLER</b></span></p></h3>

  <p class="p23"><i>Bu sallantı beni sabitliyor. Bilmeliyim.</i></p>

  <p class="p23"><i>Uzaklaşanlar hep var. Ve hep yakınlar.</i></p>

  <p class="p23"><i>Uyumak için uyanıyorum ve uyanışımı</i></p>

  <p class="p23"><i>ağırdan alıyorum.</i></p>

  <p class="p23"><i>Gitmem gereken yere giderek öğreniyorum.</i></p>

  <p class="p31">Theodore Roethke, <i>Uyanış</i></p>

  <p class="p28">TOPRAKKÜRE</p>

  <p class="p2">Mavi kısımları su doluydu, hidro tanklar gibi, sadece daha derin; diğer renkli kısımlar ise topraktı, bahçeler gibi, sadece daha büyük. Anlayamadığı şey gökyüzüydü. Gökyüzü, toprakküreyi çevreleyen başka bir küredir, dedi Baba, ama bunu model kürede gösteremiyorlardı çünkü görünmezdi. Hava gibi saydamdı. Havaydı. Ama maviydi. Havadan bir küre, aşağıdan bakınca maviydi ve toprakkürenin dışındaydı. Dışarıda hava. Bu gerçekten garipti. Toprakkürenin içinde hava var mıydı? Hayır, dedi Baba, sadece toprak var. İnsan toprakkürenin dışında yaşıyor, eva yapan evaadamlar gibi, sadece giysiye gerek olmuyor. Mavi havayı soluyabiliyorsun, sanki içindeymiş gibi. Gece vakitlerinde karanlığı ve yıldızları görüyorsun, eva yapıyormuş gibi, dedi Baba ama gündüz vakti sadece mavi görüyorsun. Neden, diye sordu. Çünkü ışık yıldızlardan daha parlak, dedi. Mavi ışık mı? Hayır; ışık veren yıldız sarıydı ama o kadar çok hava vardı ki mavi görünüyordu. Vazgeçti. O kadar zor ve o kadar uzun zaman önceydi ki. Üstelik önemi de yoktu.</p>

  <p>Tabii ki onlar başka bir toprakküreye “ineceklerdi” ama bu o çok yaşlanıncaya, neredeyse ölünceye, altmış beş yaşına gelinceye kadar olmayacaktı. O zamana kadar, eğer önemliyse, anlardı.</p>

  <p class="p28">ÖZEL TANIM</p>

  <p class="p2">Dünyada canlı olarak insanlar, bitkiler ve bakteriler bulunur.</p>

  <p>Bakteriler insanların, bitkilerin, toprağın ve diğer şeylerin içinde ve üzerinde yaşarlar; canlıdırlar ama görünmezler. Büyük miktarlarda bakterinin hareketi bile genellikle görünmez ya da sadece ev sahiplerine dair bir şeymiş gibi görünür. Onlar başka bir düzende yaşar. Kurala göre, düzenler, farklı bir kademeyi algılamayı mümkün kılan aletler olmazsa birbirlerini algılayamazlar. İnsan böyle bir alet sayesinde gözleri önüne serilen dünyayı hayretle izleyebilir. Fakat alet büyük düzenin dünyasını küçük düzenin dünyasına göstermez; böylece küçük dünya hayatına cam lam üzerindeki damla aniden kuruyuncaya kadar rahatsız olmadan, farkına varmadan devam eder. Karşılıklı ilişki nadir bir şeydir.</p>

  <p>Buradaki küçük düzenin dünyası çok sadedir. Ordan oraya sürüklenen amipler, şal desenli zarif terliksihayvanlar veya süpürge rotatorlar bulunmaz; moleküllerin çarpışmaları altında durmadan titreşen, bakterilerden daha iri hiçbir yaratık yoktur.</p>

  <p>Üstelik sadece bazı bakteriler vardır. Hiç küf yoktur, hiç yabani maya yoktur. Hiç virüs (daha küçük başka bir düzenden) yoktur. İnsanlarda veya bitkilerde hastalık yapan hiçbir mikrop yoktur. Yararlı bakterilerin, ev temizleyicileri, öğütücüler, toprak —temiz toprak— yapanlar hariç hiçbiri yoktur. Dünyada hiç kangren, kan zehirlenmesi olmaz. Grip yoktur, nezle, kızamık, veba, tifo, tifüs, verem, AIDS, dang, kolera, humma, Ebola, frengi, çocuk felci, cüzam, kanda asalaklar, uçuk, suçiçeği, yara, zona yoktur. Lyme hastalığı yoktur. Kene yoktur. Sivrisinek yoktur. Pire, sinek, hamamböceği, örümcek, ekinbiti, solucan yoktur. Dünyada hiçbir şeyin ikiden fazla veya az ayağı yoktur. Hiçbir şeyin kanadı yoktur. Hiçbir şey kan emmez. Hiçbir şey minik çatlaklarda gizlenip antenlerini sallamaz, gölgelere sıvışmaz, yumurta bırakmaz, kürkünü yalamaz, alt gagasını takırdatmaz, kıvrılıp burnu kuyruğunda yatmadan önce üç kere dönmez. Hiçbir şeyin kuyruğu yoktur. Dünyadaki hiçbir şeyin dokungaçları, yüzgeçleri, patileri veya pençeleri yoktur. Dünyadaki hiçbir şey havada süzülmez. Hiçbir şey yüzmez. Hiçbir şey mırıldanmaz, havlamaz, hırlamaz, kükremez, cıvıldaşmaz, sesini titretmez, yılın üç ayı boyunca birbiri ardı sıra do ile fa sesleri çıkarmaz. Yılın ayları yoktur. Mehtap yoktur. Yıl yoktur. Güneş yoktur. Zaman ışıkdöngüleri, karanlıkdöngüleri ve ongünlere ayrılmıştır. Her 365,25. döngüde bir kutlamalar yapılır ve Yıl değişti diye bir numara verilir. Bu Yıl 141’di. Sınıftaki saatte öyle diyor.</p>

  <p class="p28">KAPLAN</p>

  <p class="p2">Tabii ki ayların, güneşlerin, hayvanların resimleri var, hepsinin altında da isimleri yazıyor. Kütüphanede, kitapekranlarında bir çeşit uzun tüylü halı üzerinde dört ayağıyla koşan büyük şeyleri seyredip, bir sesin, “wyomingdeki atlar” veya “perudaki lamalar” dediğini duyabilirsiniz. Resimlerden bazıları çok komik. İnsan bazılarına dokunmak istiyor. Bazıları korkutucu. İçlerinde her yanı sarı ve kara parlak tüylerle kaplı, insanı sevmeden, insanı hiç tanımadan korkunç berrak gözlerle insana bakan bir tane var. “Hayvanat bahçesindeki kaplan,” diyor ses. Sonra çocuklar üzerlerine tırmanan bazı küçük “yavrularla” oynuyorlar; çocuklar kıkırdıyor ve yavrular çok şeker, oyuncak ya da bebek gibi görünüyor, ta ki içlerinden biri size, o aynı gözlerle, isminizi bilmeyen o yuvarlak, berrak gözlerle bakıncaya kadar.</p>

  <p>“Ben Hsing,” dedi Hsing yüksek sesle kitapekranındaki yavru kaplan resmine. Resim başını çevirdi ve Hsing gözyaşlarına boğuldu.</p>

  <p>Onu avutan, sorular soran öğretmen de oradaydı. “Sevmiyorum, sevmiyorum!” diye haykırdı beş yaşındaki.</p>

  <p>“Bu sadece bir film. Canını yakmaz. Gerçek değil,” dedi yirmi beş yaşındaki.</p>

  <p>Sadece insanlar gerçek. Sadece insanlar canlı. Babamın bitkileri de canlıymış, öyle diyor, ama insanlar gerçekten canlı. İnsanlar seni tanıyor. İsmini biliyor. Seni seviyor. Alida’nın kuzeninin Dördüncü Okula giden küçük oğlu gibileri, insan onlara kim olduğunu söyler ve onlar da seni tanırlar.</p>

  <p>“Ben Hsing.”</p>

  <p>“Şing,” dedi küçük oğlan; öğretmen ona Hsing demek ile Şing demek arasındaki farkı öğretmeye çalıştı ama eğer Çince konuşmuyorsanız bu farkın bir önemi yok, zaten bir şey değişmeyecekti, çünkü Rosie, Lena ve diğerleriyle birlikte Liderin Yaptığını Yap oynayacaklardı. Bir de Luis oynayacaktı tabii ki.</p>

  <p class="p0">EĞER HİÇBİR ŞEY SENDEN ÇOK FARKLI DEĞİLSE,</p>

  <p class="p1">AZ BİR FARKI OLAN BİLE SENDEN ÇOK FARKLI SAYILIR</p>

  <p class="p2">Luis, Hsing’den çok farklıydı. Her şeyden öne Hsing’in vulvası vardı, Luis’in penisi. Bir gün bu iki şeyi mukayese ederlerken Luis vulva kelimesini sevdiğini çünkü sıcak, yumuşak ve yuvarlak bir tınısı olduğunu söyledi. Vajina daha bir görkemli geliyordu insanın kulağına. Ama “Penis, pii-niss,” dedi yapmacık bir nezaketle, “Piii-piss! Önemsiz, çişli, küçük bir şey gibi. Daha güzel bir ismi olmalı.” İsimler uydurmaya başladılar. Bobwob, dedi Hsing. Gowbondo! dedi Luis. Sönük olduğunda Bobwob, kalktığında Gowbondo olmasına karar verdiler gülmekten katılarak. “Kalk, kalk, Gowbondo!” diye bağırdı Luis, ve o da başını Luis’in ince, ipeksi bacakları arasından hafifçe kaldırdı. “Gördün mü, adını biliyor! Sen de seslen.” Hsing seslenince, Luis’in de biraz yardımıyla penis cevap verdi; o kadar güldüler ki sonunda —okuldan sonra Hsing’in odasına gitmiyorlarsa hep gittikleri yer olan— Luis’in odasında sadece Bobwob-Gowbondo değil her ikisi birden gevşeyip yerlere serildiler.</p>

  <p class="p28">GİYİNMEK</p>

  <p class="p2">Dört gözle bekliyordu ve bir gece önce hiç uyuyamamış, sabaha kadar gözünü kırpmamıştı. Ama Baba aniden tepesinde beliriverdi; kendi giysilerini, uzun siyah pantolonunu, beyaz ipekli kurtasını giymişti. “Kalksana uykucu, Merasim’in boyunca uyuyacak mısın?” Ona inanıp yataktan sıçrayınca, babası hemen ciddileşti, “Yok yok, şaka yapıyordum. Bir sürü vaktin var. Daha giyinme vaktin gelmedi!” dedi. Espriyi anlamıştı ama gülemeyecek kadar telaşlı ve heyecanlıydı. “<i>Saçımı</i> taramama yardım et!” diye sızlandı, tarağıyla gür siyah saçlarındaki bir düğümü çekiştirirken. Babası yardım etmek için diz çöktü.</p>

  <p>Temenos’a vardıklarında heyecanı her şeyi daha berrak, göz kamaştırıcı, uzak bir hale sokmuştu. Oda her zamankinden daha büyük görünüyordu. Müzik çalıyordu, neşeli, oynak bir müzik. Bir sürü, bir sürü insan geliyordu, çıplak çocuklar, yanlarında giysileri içinde anne veya babalarıyla, kiminin her iki ebeveyni, birçoğunun nineleri ya da dedeleri, birkaçının küçük çıplak kız veya oğlan kardeşi veya giysili büyük kız veya oğlan kardeşleri. Luis’in babası oradaydı ama üzerinde sadece iş şortu ve eski bir kolsuz fanila vardı; Luis’e acıdı. Hsing’in annesi Jael insan kalabalığının içinden çıktı. Jael’in oğlu Joel onunla birlikte Dördüncü Çeyrek Daire’den gelmişti ve her ikisi de gerçekten, gerçekten giysiler içindeydi. Jael’inkinin üzerine kırmızı zikzaklar ve kıvılcımlar resmedilmişti ve Joel’in altın fermuarlı mor bir gömleği vardı. Kucaklaşıp öpüştüler; Jael Baba’ya bir paket vererek, “Sonrası için,” dedi; Hsing içinde ne olduğunu biliyordu ama bir şey söylemedi. Baba da kendi paketini bir eliyle arkasında saklıyordu ve Hsing onun da içinde ne olduğunu biliyordu.</p>

  <p>Müzik hepsinin, bütün dünyadaki dört okulda bulunan bütün yedi yaşındakilerin öğrendiği bir şarkıya dönüştü: “Büyüyorum! Büyüyorum!” Ebeveynler çocukları ileri ittiler veya utangaç olanları ellerinden tutup, “Söyle! Söyle!” diye fısıldadılar. Böylece bütün küçük çıplak çocuklar şarkı söyleyerek yüksek tavanlı yuvarlak odanın ortasında bir araya geldi. “Büyüyorum! Ne kadar mutlu, kutlu bir gün!” diye söylediler şarkılarını; yetişkinler de onlarla birlikte söylemeye başladı, böylece şarkı büyüdü, yükseldi, derinleşti ve gözleri yaşarttı. “Ne kadar mutlu, kutlu bir gün!”</p>

  <p>Yaşlı bir öğretmen bir süre konuştu; sonra genç bir öğretmen güzel, yüksek ve berrak sesiyle, “Şimdi herkes otursun,” dedi ve herkes güverteye oturdu. “Çocukların isimlerini tek tek okuyacağım. İsminiz okununca ayağa kalkın. Ebeveyniniz ve akrabalarınız da ayağa kalkacak; sonra onların yanına gidebilir, giysilerinize bakabilirsiniz. Ama dünyadaki herkes yeni giysilerini alıncaya kadar sakın giymeyin! Ben zamanı gelince söyleyeceğim. Şimdi! Hazır mısınız? Evet! 5-Adano Sita! Ayağa kalk ve giysilen!”</p>

  <p>Oturan çocukların halkasından minik, cılız bir kız çocuğu sıçradı. Yüzü kıpkırmızıydı, dehşetle etrafına bakınıp gülerek ayağa kalkmış, çok güzel kırmızı bir gömlek sallamakta olan annesini aranmıştı. Minik Sita doğruca annesine koştu; herkes gülerek alkışladı. “5-Alzs-Matteu Frans! Ayağa kalk ve giysilen!” Böylece devam etti, ta ki berrak ses, “5-Liu Hsing! Ayağa kalk ve giysilen!” deyinceye kadar. O da kalktı, gözlerini Baba’ya dikti, yanında pırıldayan Jael ve Joel sayesinde onu görmek kolay olmuştu. Ona koştu, kollarına ipeksi bir şey aldı, çok harika bir şey ve Şakayık Yerleşimi ile Nilüfer Yerleşimi’ndekiler özellikle çok tezahüratta bulundu. O da Baba’mın bacaklarına yapışmış bir halde durarak etrafını seyretti.</p>

  <p>“5-Nova Luis! Ayağa kalk ve giysilen!” ama daha sözler bitmeden o kalkmış ve babasının yanına varmıştı, o yüzden insanlar yine gülüştüler ve alkışlayacak zamanı bile zor buldular. Hsing Luis ile göz göze gelmeye çalıştı ama o bakmıyordu. Luis Merasim’in kalanını ciddiyetle seyretti, Hsing de öyle yaptı.</p>

  <p>“Bunlar Beşinci Nesilden, yedi yaşında elli dört çocuk,” dedi öğretmen, halkanın ortasında başka çocuk kalmayınca. “Büyümenin bütün zevk ve sorumluluklarına hoş geldiniz diyelim onlara.”</p>

  <p>Çıplak çocuklar alışık olmadıkları pantolonlarla cebelleşirken, ellerindekileri baş aşağı tutarken, düğmelerle uğraşırken, yeni giysilerini, ilk giysilerini giyerken ve sonunda yeniden göz kamaştıran bir halde dikildiklerinde herkes alkışlayıp tezahüratta bulundu.</p>

  <p>Derken bütün öğretmenler ve erişkinler şarkı söylemeye başladı: “Ne kadar mutlu, kutlu bir gün” ve insanlar birbirlerine yine sarıldılar, yine öpüştüler. Hsing kısa bir süre sonra sıkıldı ama Luis’in bundan gerçekten zevk aldığını, hiç tanımadığı erişkinler ona sarıldığında, onun da onlara sıkı sıkı sarıldığını fark etti.</p>

  <p>Ed, Luis’e, giydiğinde onu tamamen farklı biri ve tamamen kendi gibi gösteren siyah şort ile mavi bir ipek gömlek vermişti. Rosa bembeyaz giysiler almıştı çünkü annesi bir melekti. Baba Hsing’e lacivert şort, beyaz gömlek vermişti; Jael’in paketinde ise ertesi gün giymesi için açık mavi pantolon ile üzerinde beyaz yıldızlar olan mavi bir gömlek vardı. Şortun kumaşı, hareket ettiğinde apış arasına sürtüyordu; gömlek ise yumuşaktı, omuzlarından ve karnından döküldüğünü hissediyordu. Neşeyle hoplayıp zıpladı; Baba da ellerini tutup onunla ciddiyetle dans etti. “Vay benim erişkin kızım!” dedi ve tebessümü bütün günün en güzel anı oldu.</p>

  <p class="p28">LUIS’İN FARKLI OLUŞU</p>

  <p class="p2">Penis-vulva farkı yüzeyseldi. Bu kelimeyi Baba’dan kısa bir süre önce öğrenmiş, pek kullanışlı bulmuştu. Luis sadece Hsing’den farklı olmadığı gibi, sadece bu yüzeysel farklılık yüzünden de farklı değildi. Herkesten farklıydı. Kimse Luis’in dediği gibi “şöyle olmalı, böyle olmalı” demiyordu. O gerçeği istiyordu. Yalan değil. Şeref istiyordu. Evet, kelime buydu. Farklılık bundandı. Diğerlerinden daha şerefliydi. Şeref zordur, açıklık ister ve Luis hem zorlu, hem de açıktı. Aynı zamanda ve tamamen aynı şekilde hassastı, yumuşaktı. Astımı vardı ve nefes alamıyordu, onu günlerce yatağa düşüren baş ağrıları vardı; sınavlardan, gösterilerden, merasimlerden önce hasta olurdu. Hem yaralayan bir bıçak, hem de yaranın kendisi gibiydi. Herkes Luis’e farklı davranırdı, saygıyla, onu severler ama ona yaklaşmak istemezlerdi. Luis’in aynı zamanda yarayı iyileştiren dokunuş olduğunu bilen sadece o vardı.</p>

  <p class="p28">S</p>

  <p class="p2">On yaşına geldiklerinde ve sonunda öğretmenlerin Sanal Dünya, Çi-Soyların S-Diçiyu dedikleri yere girmelerine izin verildiğinde Hsing hem çok etkilenmiş, hem de hayal kırıklığına uğramıştı. S-Diçiyu heyecan verici ve son derece karmaşık, ama yine de zayıftı. Yapaydı. Programlardan oluşuyordu.</p>

  <p>İçindekiler sonsuzdu ama gerçek olan tek bir aptal şey, mesela onun diş fırçası bile Şehir, Orman veya Kırlarda üzerine çöken nesne ve hislerden daha fazla varlığa sahipti. Kırlardayken, tepesinde mavi havadan başka bir şey olmadığını, acayip biçimlerdeki yükseltilere (<i>dağlar</i>) doğru imkânsız mesafeleri güvertenin düzgün olmayan bölümlerini halı gibi saran o ot-zımbırtıları arasından yürüdüğünü, kulaklarındaki o gürültülerin hızla hareket eden hava (<i>rüzgâr</i>) ve arada bir vik vik sesi (<i>kuşlar</i>) olduğunu, sonra rüzgârlarda, yok hayır dağlardaki o dört ayakları üstünde giden şeylerin hayvan (<i>sığırlar</i>) olduğunu bilse de, tüm bunlar olurken bedenine saçma sapan bir şey bağlanmış, Okul İki, S-laboratuvarında bir sandalyede oturmakta olduğunun farkındaydı; üstelik bedeni aldanmayı reddediyor, S-Diçiyu ne kadar garip, hayret verici, eğitici, önemli, tarihsel olursa olsun sahte olduğu konusunda ısrar ediyordu. Rüyalar da ikna edici, güzel, korkutucu ve önemli olabilirdi. Ama rüyalarda yaşamak istemiyordu. Gerçek kumaşlara, gerçek metale, gerçek tene dokunan kendi bedeni içinde uyanık olmayı tercih ederdi.</p>

  <p class="p28">ŞAİR</p>

  <p class="p32">On dört yaşındayken Hsing İngilizce ödevi olarak bir şiir yazdı. Şiiri bildiği iki dilde birden yazdı. İngilizcesi şöyleydi:</p>

  <p class="p33"><i>Beşinci Nesilde</i></p>

  <p class="p33"><i>Dedemin dedesi sema altında yürüdü.</i></p>

  <p class="p34"><i>O, başka bir dünyaydı.</i></p>

  <p class="p33"><i>Diyorlar ki, ben nine olduğum zaman, sema altında</i></p>

  <p class="p34"><i>Yürüyebilirmişim başka bir dünyada.</i></p>

  <p class="p33"><i>Ama şimdi kendi dünyamda yaşıyorum hayatımı neşeyle</i></p>

  <p class="p33"><i>Burada, semanın tam ortasında.</i></p>

  <p class="p29">Dokuz yaşından beri babasından Çince öğreniyordu; klasiklerin bir kısmını birlikte okumuşlardı. Babası Çince şiiri okurken, “sema altında” — “t’ien hsia” şekillerine gelince gülümsedi. Babasının tebessümünü görmüş, mutlu olmuş, engin bilgisinden gurur duymuş, Yao’nun bunu fark etmiş olmasından, bunu neredeyse paylaştıkları bir sırra, aralarındaki bir anlayışa dönüştürmelerinden ise çok daha fazla gururlanmıştı.</p>

  <p>Öğretmen, ilk çeyrek Ders Gününde şiirini lise ikidekilere her iki dilde de okumasını istemişti. Ertesi gün, dünyadaki en ünlü edebiyat dergisi olan Q-4’ün editörü onu arayarak, şiiri basmak için izin istemişti. Öğretmeni şiiri editöre yollamıştı. Adam şiiri Hsing’in sesyayınına okumasını istedi. “Senin sesine ihtiyaç var,” dedi. Sakallı iriyarı bir adamdı 4-Bass Abby, haşmetliydi, dik kafalıydı, Tanrı’ydı. Başka herkese karşı kabaydı ama ona karşı iyiydi. Kayıt yapılırken her şeyi yüzüne gözüne bulaştırmıştı; Bass Abby sadece, “Başa dön ve rahatla şair,” demişti; o da öyle yapmıştı.</p>

  <p>Sonra bir süre sanki hoparlörden sürekli, “Diyorlar ki, ben nine olduğum zaman...” diyen kendi sesini duyuyordu; okulda doğru dürüst tanımadığı insanlar, “Senin şu şiirini duydum, mütişti,” diyordu. Bütün melekler şiiri özellikle sevmişler ve bunu ona söylemişlerdi.</p>

  <p>Tabii ki büyüyünce bir şair olacaktı. Gerçekten çok büyük olacaktı, tıpkı 2-Eli Ali gibi. Sadece, Eli’ninkiler gibi kısa, kapalı şiirler yerine büyük öyküsel şiirler yazacaktı çeşitli konularda — zaten mesele hangi konuda olacaklarıydı. Sıfır Nesli ile ilgili büyük bir tarihi destan olabilirdi. Adına <i>Tekvin</i> derdi. Heyecanı bir hafta kadar sürdü, sürekli bunu düşünüyordu. Ama böyle bir şey yapabilmesi için Tarih dersinde şöyle böyle öğrendiği tarihi gerçekten öğrenmesi gerekiyordu, yüzlerce kitap okumak zorunda kalacaktı. ayrıca orada yaşamanın nasıl bir şey olduğunu hissedebilmek için de S-Diçiyu ile cidden ilgilenmesi gerekiyordu. Daha şiiri yazmaya başlamadan yıllar geçmesi gerekecekti.</p>

  <p>Aşk şiirleri yazabilirdi. Dünya Edebiyat Antolojisinde bir sürü aşk şiiri vardı. Aşk şiiri yazmak için gerçekten de birine aşık olman gerekmiyormuş gibi geliyordu ona. Belki ciddi ciddi birine âşık olmak, aslında şiir yazmaya engel oluyordu. Mesela Bass Abby için veya okuldaki Rosa için hissettiği türden bir özlem, insanı mecbur etmeyen bir hayranlık başlamak için uygun olabilirdi. O yüzden birkaç tane aşk şiiri yazdı ama şu veya bu nedenle onları öğretmenine vermeye utandı ve sadece Luis’e gösterdi. Luis daha ilk başından beri sanki onun şair olmadığını düşünüyormuş gibi hareket ediyordu. Ona göstermek zorundaydı.</p>

  <p class="p35">“Bunu sevdim,” dedi Luis. Hsing hangisi olduğunu anlamak için baktı.</p>

  <p class="p33"><i>Sendeki bu hüzün nedir</i></p>

  <p class="p33"><i>sadece tebessümünde gördüğüm?</i></p>

  <p class="p36"><i>Keşke hüznünü kollarımda tutabilseydim uyuyan bir çocuk gibi.</i></p>

  <p>Bu şiir hakkında pek düşünmemişti, çok kısaydı ama şimdi düşündüğünden daha güzelmiş gibi geldi ona da.</p>

  <p>“Bu Yao ile ilgili, değil mi?” dedi Luis.</p>

  <p>“<i>Babamla</i> mı?” dedi Hsing, o kadar şaşırmıştı ki yanaklarının kızardığını hissetti. “Hayır! Bu bir <i>aşk</i> şiiri!”</p>

  <p>“Eh, babandan başka kimi gerçekten seviyorsun ki?” diye sordu Luis, o korkunç sıradan üslubuyla.</p>

  <p>“Bir sürü insanı! Üstelik aşk... Farklı <i>türleri</i> var...”</p>

  <p>“Öyle mi?” Luis bakışlarını onun yüzüne doğru kaldırdı. Düşündü. “Ben bunun bir seks şiiri olduğunu söylemedim. Bunun bir seks şiiri olduğunu düşünmüyorum.”</p>

  <p>“Of, çok tuhafsın,” dedi Hsing; aniden ve büyük bir beceriyle yazıcısını geri alarak <i>5-Liu Hsing’den Özgün Şiirler</i> adlı klasörü kapattı. “Şiir hakkında her şeyi bildiğini nereden çıkartıyorsun?”</p>

  <p>“En az senin kadar biliyorum,” dedi Luis titiz adalet duygusuyla, “ama ben hiç şiir <i>yazamam.</i> Sen yazabiliyorsun. Bazen.”</p>

  <p>“Kimse sürekli muazzam şiirler yazamaz!”</p>

  <p>“Eh,” —Luis “eh” deyince Hsing’in yüreği hep hüzünle dolardı— “sürekli değilse de çoğu zaman hayret verici derecede güzel şiirler yazanlar var: Shakespeare, Li Po, Yeats, 2-Eli...”</p>

  <p>“<i>Onlar</i> gibi olmaya çalışmanın ne faydası var?” diye sızlandı Hsing.</p>

  <p>“Ben sana onlar gibi olman gerekiyor, demedim,” dedi Luis kısa bir duraksamadan sonra, tarafsız bir ses tonuyla. Hsing’i incitmiş olabileceğini fark etmişti. Bu onu mutsuz etti. Mutsuz olduğu zaman nazikleşirdi. Hsing tam olarak onun neler hissettiğini, neden hissettiğini, ne yapacağını biliyordu; aynı zamanda kendi içinde, tıpkı bir yara gibi ona karşı kabaran hiddetli, pişmanlık yüklü şefkati de biliyordu. “Aman canım zaten pek umurumda değil,” dedi Hsing. “Kelimeler çok dağınık şeyler, ben matematikten hoşlanıyorum. Haydi gidip jimnastik salonunda Lena’yla buluşalım.”</p>

  <p>Koridorlarda koşarken, Luis’in sevdiği şiirin aslında kendisinin düşündüğü gibi Rosa’yla veya Luis’in düşündüğü gibi babasıyla değil Luis’le ilgili olduğunu fark etti birden. Ama zaten hepsi salakçaydı ve önemi yoktu. Sonuç olarak o Shakespeare değildi. Ama ikinci derece denklemlere bayılıyordu.</p>

  <p class="p28">4-LİU YAO</p>

  <p class="p2">Ne kadar korunaklıydılar, ne kadar emniyetteydiler! Koruma altındaki prenslerden veya şımartılmış çocuklarından çok daha emniyetteydiler; Arz’daki bütün çocuklardan çok daha emniyetteydiler.</p>

  <p>Ne üşüten soğuk rüzgârlar, ne de kan ter içinde bırakan sıcaklar. Ne salgın hastalıklar, öksürükler, ateşler, diş ağrıları. Ne açlık. Ne savaş. Ne silah. Ne tehlike. Dünyanın kendisinin karşı karşıya olduğu tehlike dışında dünyanın içinde hiçbir tehlike yoktu. Ama dünyanın içinde bulunduğu tehlike sabit bir şeydi, varlığın bir koşuluydu; o yüzden, bu konuda düşünmek zordu, sadece kimi zaman rüyalarına giriyordu; korkunç görüntüler görüyordu. Rüyada dünyanın duvarları eğrilip bükülüyor, esniyor, parçalanıyordu. Sessiz patlamalar. Kan rengi bir pus serpintisi, güneş ışığında minik bir buhar bulutu. Hepsi, sürekli tehlike içindeydiler; etrafları tehlikeyle sarılıydı. Emniyetin özü, merkezi buydu işte: tehlikenin dışarıda olması.</p>

  <p>İçeride yaşıyorlardı. Güçlü duvarları ve güçlü kanunları olan, onları büyük bir güçle korumak ve çevrelemek için biçimlendirilmiş ve güçlendirilmiş dünyalarının içinde. Burada yaşıyorlardı ve eğer kendileri yaratmazlarsa bir tehditle de karşı karşıya değillerdi.</p>

  <p>“İnsanların sağı solu belli olmaz,” dedi Liu Yao, gülümseyerek. “Bitkiler genellikle delirmez.”</p>

  <p>Yao’nun işi bahçıvanlıktı. Hidrofonik mühendisliği, bakım, bitkilerin genetik özellikleri ve denetiminde çalışıyordu. Her iş gününde ve çoğu akşam bahçelerde olurdu. 4-5 Liu evalanı bitkilerle doluydu — büyük damacanalarda sukabağı sarmaşıkları, toprak saksılar içinde çiçek açan çalılar, havalandırma ve sabit ışıkları süsleyen üsbitkenler. Birçoğu deneysel bitkilerdi ve bir süre sonra ölüyorlardı. Hsing babasının bu genetik hatalara üzüldüğünü, kendini suçlu hissettiğini, bu bitkileri huzur içinde ölebilmeleri için eve getirdiğini düşünüyordu. Arada sırada deneylerden biri onun sabırlı ilgisi sayesinde hayatta kalabiliyor, Yao’nun mütevazı, belli belirsiz tebessümüyle birlikte bitki laboratuvarına muzaffer bir şekilde dönüyordu.</p>

  <p>4-Liu Yao kısa boylu, ince, yakışıklı, erken kırlaşmış kabarık siyah saçları olan bir adamdı. Üzerinde yakışıklı bir adam havası yoktu. Çekingen, kibar ama utangaç bir adamdı. İyi bir dinleyici olmasına rağmen nadiren ve alçak sesle konuşurdu; yanında bir-iki kişiden fazla insan olursa neredeyse tamamen sessiz kalırdı. Annesi 3-Liu Meiling, arkadaşı 4-Wang Yuen veya kızı Hsing ile rahatça, büyük bir güvenle sohbet ederdi. Tutkuları denetimli, aşırılıktan uzak ve güçlüydü: Çin klasikleri, bitkileri, kızı. Çok düşünürdü, çok duyarlıydı. Genellikle kendi düşünce ve hislerini tek başına, sessizce, tıpkı küçük bir kayıkta nadiren dümen kullanan, genellikle kendisini akıntıya bırakarak nehir aşağı giden bir adam gibi takip etmek ona yeterdi. Kayıkları ve nehirleri, uçurumları ve akıntıları Yao sadece resimlerdeki şekillerden, şiirlerdeki sözlerden biliyordu. Bazen nehirdeki bir kayıkta olduğunu görüyordu rüyasında ama rüyalar hep belirsizdir. Ama toprağı biliyordu, tam olarak, tüm somutluğuyla. Toprak, üzerinde çalıştığı şeydi. Suyu ve havayı da, berraklığı ve görünmezliğinde yaşam kaynaşan o gösterişsiz, saydam şeyleri, o mucizeleri biliyordu. Bir hava ve su kabarcığı yıldızların ışığını yansıtarak kupkuru ve karanlık boşlukta yüzüyordu. O da içinde yaşıyordu.</p>

  <p>3-Liu Meiling, oğlunun evalanından bir koridor uzakta olan Şakayık Yerleşimi adlı evalanı grubunda yaşıyordu. Neredeyse tamamen Çin kökenli nüfusla sınırlı İkinci Çeyrek Daire’de son derece hareketli bir sosyal yaşantısı vardı. Mesleği kimyagerlikti; dokuma laboratuvarlarında çalışmıştı; işi hiç sevememişti. İlk fırsatta yarım gün çalışmaya başlamış, sonra da emekliye ayrılmıştı. Hiçbir işi sevmediğini söylüyordu. Bebek bahçelerinde bebeklere bakmak, oyun oynamak, çiçek kurabiyesine kumar oynamak, konuşmak, gülmek, dedikodu etmek, yan komşuda neler olup bittiğini öğrenmek gibi şeylerden zevk aldığını söylüyordu. Oğlu ve torunu onu çok mutlu ediyordu; onların evalanlarına sürekli girip çıkıyor, onlara meyveli tatlılar, pirinç kekleri ve dedikodular taşıyordu. “Şakayık’a taşınmalısınız!” diyordu sık sık, ama taşınmayacaklarını biliyordu çünkü Yao sosyalleşebilecek bir tip değildi; bunun bir sakıncası yoktu, sadece Hsing’in bebek yapmaya karar verdiğinde kendi insanlarıyla bir arada bulunmasını arzu ediyor ve sık sık da arzusunu dile getiriyordu. “Hsing’in annesi iyi bir kadın, Jael’i seviyorum,” dedi oğluna, “ama neden Wong kızlarından biriyle evlenmediğini hiç anlayamayacağım; o zaman Hsing’in annesi burada İkinci Çeyrek Daire’de otururdu, hepimiz için de çok iyi olurdu. Ama biliyorum sen hep burnunun dikine gidersin. ayrıca söylemeden edemeyeceğim, Hsing sadece yarı yarıya Çin Soyundan olmasına rağmen, kimse bunu tahmin bile edemez; çok güzel bir kız olacak, yani sanırım ne yaptığını biliyormuşsun, tabii âşık olan veya çocuk yapanlar ne yaptıklarını biliyorlarsa, ki hiç zannetmem. Altı üstü şans işte. Genç 5-Li’nin Hsing’de gözü var, dün hiç dikkatini çekti mi? Yirmi üç yaşında, iyi, sağlam bir oğlan. Bak geldi işte! Hsing! Saçların uzayınca ne güzel olmuş! Daha da uzatmalısın!” Annesinin iyi niyetli, pratik, talepkârlıktan uzak dırdırları Yao’nun içinde huzurla, pek dikkat etmeden yüzdüğü bir akarsuydu; aniden, birdenbire kesiliveren bir akarsu. Sonra sessizlik. Balonlardan biri patlamıştı. Beynindeki atardamarlardan birinde bir kabarcık, demişti doktorlar. Birkaç saat boyunca 3-Liu Meiling başka kimsenin göremediği bir şeye sessiz bir dehşetle bakmış, sonra ölmüştü. Daha yetmiş yaşındaydı. Bütün yaşam tehlikede, içten ve dıştan. İnsanların sağı solu belli olmaz.</p>

  <p class="p28">YÜZEN DÜNYA</p>

  <p class="p2">Kısa cenaze töreni Şakayık Yerleşimi’nde yapılmıştı; sonra 3-Liu Meiling’in bedeni oğlu, torunu ve teknisyenler tarafından alınarak dönüştürülmek üzere Yaşam Merkezi’ne götürülmüştü, bir kimyager olarak Liu’nun da gayet iyi bildiği kimyasal bir ayrışım ve yeniden kullanım işlemiydi bu. Dünyalarının bir parçası olmaya devam edecekti, bir varlık olarak değil ama sonsuz bir varoluş olarak. Hsing’in doğuracağı çocukların bir parçası olacaktı. Hepsi birbirlerinin parçasıydı. Hepsi kullanılmış, hepsi kullanan, hepsi yenmiş, hepsi yiyen.</p>

  <p>Yeteri kadar hava, yeteri kadar su, yeteri kadar yiyecek, yeteri kadar enerji bulunan bir kabarcığın içinde... bir yayın balığı, iki dikenli balık, üç su bitkisi, bir sürü su yosunu, üç, belki dört salyangozun oluşturduğu ama hiç kızböceği larvasının bulunmadığı cılız dengesiyle tamamen kendi kendine yeten bir akvaryumun içinde... böyle bir kabarcıkta, nüfus sıkı bir denetim altında olmalıydı.</p>

  <p>Meiling öldüğü zaman yerine başkası gelir. Ama sadece yerine bir başkası gelir o kadar. Herkes çocuk sahibi olabilir. Kimisi olamaz, olmaz veya gerek duymaz, kimi çocuk erken ölür, o yüzden çocuk sahibi olmak isteyenlerin çoğu iki çocuk sahibi olabilir. Dört bin büyük bir sayı değildir. Özenle korunan bir sayıdır. Dört bin kişi büyük bir gen kaynağı değildir, ama dikkatlice seçilmiş ve ayarlanmış bir kaynaktır. Antrogenetikçiler en az Yao’nun bitki laboratuvarında olduğu kadar dikkatli ve tarafsızdır. Ama onlar deney yapmaz. Bazen kaynakta bir aksaklık yakalarlar ama değişimler ve kombinasyonlar yaratma imkânları yoktur. Koca bir gezegenin kaynaklarının sürekli istismarıyla desteklenen bütün o kapsamlı, detaylı teknoloji Sıfır Nesli ile geride bırakılmıştı. Antrogenetikçilerin güzel aletleri vardı ve işlerini iyi biliyorlardı; işleri bakım yapmaktı. Onlar kelimenin tam anlamıyla yaşamın niteliğini koruyorlardı.</p>

  <p>İsteyen herkesin bir çocuğu olabilirdi. Bir, en fazla iki çocuk. Kadınların anaçocuğu olur. Erkeklerin babaçocuğu.</p>

  <p>Bu düzenleme, kendisi için bebek taşıması konusunda kadını ikna etmek zorunda olan erkekler açısından adil sayılmaz. Bu düzenleme, bir yılın dörtte üçünü bir başkasının bebeğini taşıyarak geçirmesi beklenen kadınlar açısından da adil sayılmaz. Çocuk sahibi olmak isteyen ama hamile kalamayan veya cinsel yaşamını başka bir kadınla paylaşan, dolayısıyla hem bir erkeği, hem de bir kadını ikna etmek zorunda kalan kadınlar açısından katiyen adil sayılmaz. Yani işin aslı bu düzenleme adil değildir. Cinsellik ve adaletin pek bir ortak yönleri yok gibi. Sevgi, dostluk, vicdan, iyilik ve inatçılık adaletsiz düzenlemelerin yürümesini sağlayabilir, ama o zaman da endişe ve keder kapıdadır, üstelik her zaman da başarılı olunamayabilir.</p>

  <p>Evlilik ve bağlanma gayri resmi seçeneklerdir; genellikle çocuklar küçükken tercih edilir çünkü kadınların çoğu babaçocuğundan ayrılmakta zorlanır, üstelik dört kişilik bir evalanı da lüks denecek kadar geniştir.</p>

  <p>Birçok kadın ne çocuk taşımak, ne de yetiştirmek ister, birçoğu doğurganlıklarının bir ayrıcalık ve sorumluluk olduğunu hisseder, bazıları bundan gurur duyar. Arada sırada, babaçocuklarının sayısıyla, sanki bir basketbol maçının skoruymuş gibi övünen kadınlar da çıkar.</p>

  <p>4-Steinfeld Jael, Hsing’i doğurdu; Hsing’in annesi o, ama Hsing onun çocuğu değil. Hsing 4-Liu Yao’nun çocuğu, onun babakızı. Jael’in çocuğu Joel, onun anaoğlu, üvey kardeşi Hsing’den altı yaş büyük, üvey ağabeyi 4-Adami Seth’ten iki yaş küçük.</p>

  <p>Herkesin bir evalanı vardır. Tek kişilik bir evalanı bir veya bir buçuk odadan oluşur; bir odanın hacmi 28,8 metreküptür. En yaygın biçim 3 x 3,60 x 2,4 metre olanlardır ama duvarlar hareket ettirilebildiğinden, yapısal alanın sınırları içersinde istendiği gibi değiştirilebilir. 4-5 Liuların iki kişilik evalanı gibi yerler genellikle iki minik uykuhücresi ve büyük bir paylaşımalanı olarak tanzim edilir: iki özel, bir toplu. İnsanlar birbirine bağlandıysa ve her ikisinin de birer veya ikişer çocukları varsa, evalanları oldukça genişleyebilir. 3-4-5 Steinman-Adamis, Jael ile Joel, Jael’in yıllardır bağlanmış olduğu 3-Adami Manhattan ve onun babaoğlu Seth’in 115,2 metreküplük bir evalanları vardı. Çoğunluğunu Kuz-Soyların, yani Kuzeyamerika ve Avrupa Soyundan gelenlerin oluşturduğu Dördüncü Çeyrek Daire’de yaşıyorlardı. Her şeyi abartmayı seven Jael dış kaviste üç metre tavan ayırabileceği bir alan bulmuştu. “Gökyüzü gibi!” diye bağırıyordu. Tavanları parlak bir maviye boyamıştı. “Farkı hissedebiliyor musun?” diyordu. “Serbestlik hissini... hürriyet hissini?” Ziyaretleri sırasında Jael’de kalmaya giden Hsing odaları oldukça rahatsız edici bulmuştu; insanın başının üzerindeki bütün o boşa giden alan yüzünden derin ve soğuk gibi geliyorlardı ona. Ama Jael bu boşluğu kendi sıcaklığı, yorulmak nedir bilmeyen altın sesiyle, parlak giysileriyle, varlığının bereketiyle dolduruyordu.</p>

  <p>Hsing regl olup korunmayı öğrenmeye ve cinsellik üzerinde düşünmeye başlayınca, hem Jael hem de Meiling ona bebek sahibi olmanın bir şans olduğunu söylediler. Çok farklı kadınlardı ama aynı kelimeleri kullanmışlardı. “En güzel şans,” demişti Meiling. “O kadar ilginç ki! Başka hiçbir şey senin <i>tümünü</i> kullanmaz.” Jael ise rahmindeki bebek ile yeni doğan bebeğin emzirilmesinin cinselliğin bir parçası olduğunu, cinselliğin bir uzantısı ve tamamlayıcısı olduğunu ve bunu yaşamanın büyük bir şans olduğunu anlatmıştı. Hsing bakirelerin ılımlı ve alaycı çekingenliğiyle dinledi. Zamanı gelince tüm bu konularda kendi kararını verecekti.</p>

  <p>Çi-Soyların çoğu, Yao’nun çocuğunu farklı soydan başka bir Çeyrek Daire’deki bir kadından dünyaya getirmek istemesini sert bir biçimde olmasa da kınamışlardı. Jael’in soyundan gelenlerin birçoğu, eksantrik bir deneyim falan mı yaşamak istediğini sormuşlardı. İşin aslı Jael ile Yao’un umutsuz bir aşka düştükleriydi. Aralarındaki tek ortak şeyin aşk olduğunu anlayabilecek kadar büyümüşlerdi. Jael Yao’ya, bebeğini taşımasına izin verip vermeyeceğini sormuştu. Bundan çok etkilenen Yao kabul etmişti. Hsing ölmeyen bir tutkudan doğmuştu. Yao ne zaman Hsing’i ziyarete götürse, Jael Yao’ya öylesine katıksız, aşırı bir sevinç ve zevkle sarılarak, “Ah Yao, geldin!” diye haykırırdı ki ancak Adami Manhattan kadar hayata doymuş ve halinden memnun bir adam kıskançlık sancılarından uzak durabilirdi. Manhattan dev gibi, kıllı bir adamdı. Belki de Yao’dan on beş yaş büyük, yirmi santimetre uzun ve çok daha kıllı olması onu kıskanmamasına katkıda bulunuyordu.</p>

  <p>Büyükanneler ve babalar da evalanının büyümesine başka bir yönden yardımcı oluyorlardı. Bazen akrabalar, üvey kardeşler, onların ebeveyni, onların çocukları daha da büyük alanlarda gruplar oluştururdu. 4-5 Liuların hemen aşağısında 3-4-5 Wanglar vardı — Nilüfer Yerleşimi. Duvarları merkezi bir avlu oluşturacak şekilde ayarlanmış on bir bitişik evalanı, bitmeyen bir gürültü ve hareketlilik manzarası oluşturuyordu. Meiling’in bütün hayatını geçirmiş olduğu Şakayık Yerleşimi’nde de hep sekiz ila on sekiz evalanı olurdu. Başka hiçbir soydan gelenler bu kadar geniş gruplar halinde yaşamıyordu.</p>

  <p>Aslında beşinci nesle gelindiğinde insanların çoğu soyun anlamını bile unutmuş, bunu önemsiz bulmaya başlamış, kimliklerini ya da cemaatlerini bunun üzerine kuran insanları da kınar olmuşlardı. Konseyde, bu hoşnutsuzluk sıkça Çin-Soyundan olanların klanlaşmaları ifade edilerek belirtiliyor, eleştirenler tarafından “İkinci Çeyrek Daire ayrımcılığı” veya daha da karamsar olarak “ırkçılık” deniyor; öte yandan bunu yapanlar da yaptıkları şeye “kendi âdetlerimize sadık kalmak” adı veriyordu. Çi-Soylar, çocuklar farklı soylardan, farklı toplumlardan gelen insanlar tarafından eğitilebilsinler diye öğretmenlerin daireden daireye kaydırılmasını öngören yeni Okul Yönetim politikasına karşı çıkmışlar ama Konseyde yapılan oylamada kaybetmişlerdi.</p>

  <p class="p28">KABARCIK</p>

  <p class="p2">Tehlikeler, riskler. Cam kabarcıkta, o kırılgan dünyada hizipleşme, komplo tehlikesi; sapkın davranışlar, delilik, delilikten doğacak şiddet tehlikesi. Ne olursa olsun, hiçbir karar kimseye danışmayan tek bir insan tarafından verilemezdi. Başından beri hiç kimse, sistem denetimlerinin herhangi birine yalnız verilmemişti. Her zaman bir yardımcı, bir gözlemci vardı. Yine de bazı olaylar olmuştu. Hiçbiri henüz kalıcı bir zarara yol açmamıştı.</p>

  <p>Ama insanların tamamen normal, olağan davranış biçimi neydi? Sapkın neydi? Aklı başında olan kimdi?</p>

  <p>Tarihleri okuyun, diyordu öğretmenler. Tarih kitapları bize kim olduğumuzu, nasıl davrandığımızı, o yüzden de nasıl davranacağımızı anlatıyor.</p>

  <p>Öyle mi? Kitapekranındaki tarih, Dünya Tarihi, o rezil haksızlıklar, zalimlikler, kölelik, nefret, cinayet kayıtları mı, insan, hayvan, bitki yaşamının, havanın, suyun, gezegenin israf edilmesi ve kötü kullanılmasının her hükümet ve her kurum tarafından savunulan, yüceltilen kaydı mı? Eğer biz böyleysek, bizim için bir umut var mı? Tarih bizim kaçtığımız şey olmalı. Tarih olmuş olduğumuz şey, olmakta olduğumuz şey değil. Tarih bir daha hiç yapmamamız gereken şey.</p>

  <p>Tuzlu okyanusun köpükleri bir kabarcığı fırlattı. Serbestçe yüzüyor.</p>

  <p>Kim olduğumuzu öğrenmek için, tarihimize değil sanat eserlerine, en iyilerimizin, dehalarımızın kayıtlarına bakmalıyız. Yaşlı, hüzünlü Hollandalı suratlar kaybolmuş bir asrın karanlığından bakıyorlar. Ananın o güzel, o vakarlı başı, kucağında yatan ölmüş oğlunun üzerine eğilmiş. Yaşlı, deli kral öldürülmüş kızının başında ağlıyor, “Asla, asla, asla, asla, asla!” Müşfik olan sonsuz bir nezaketle mırıldanıyor: “Dayanamaz, karşılayamaz, bir varlığı yok.” “Pış, pış,” diyor ninniler, “Hür bırak,” diye yakarıyor köle şarkıları. Senfoniler görkemli bir güzellik olmuş yükseliyor karanlıktan. Şairler, mecnun şairler haykırıyor, “Korkunç bir güzellik doğdu.” Ama hepsi deli. Hepsi yaşlı ve deli. Güzellikleri hep korkunç. Şairleri okuma. Onlar dayanmıyor, karşılayamıyor, varlıkları yok. Onlar başka bir dünya, topraktan bir dünya hakkında yazmışlar. Sıfırların hiçe saydığı o çok, çok katı dünya.</p>

  <p>Ti Çiu, Diçiyu, toprakküre. Yerküre. “Çöp” dünya. Süprüntü gezegen.</p>

  <p>Bu kelimeler çok eski kelimeler, tarihi kelimeler, sadece tarihi imgelere bağl. sözler: Taşıyıcılar “çöplüklere” veya “dışarı atmaya” götürülmek üzere araçlara dökülen “pislik”lerle, “çöp”lerle doluydu. Ne demekti bu? “Dışarısı” neresiydi?</p>

  <p class="p28">ROXANA İLE ROSA</p>

  <p class="p2">On altı yaşına gelince Hsing 0-Fayez Roxana’nın Günlükleri’ni okudu. Kendi kendini araştıran, ebediyen kendi dürüstlüğünü sorgulayan akıl, ergenler için çok çekiciydi. Roxana Luis’e oldukça benziyor, diye düşündü Hsing, ama o bir kadın. Bazen bir kadının aklıyla birlikte olmak istiyordu, bir erkeğinkiyle değil ama Lena basketbol skorlarından başka bir şey düşünmüyordu, Rosa tamamen melek olmuştu, babaannesi de ölmüştü. Hsing Roxana’nın Günlükleri’ni okudu.</p>

  <p>İlk kez, Sıfır Neslinin yani dünya kurucularının, torunlarının omzuna muazzam bir fedakârlık yüklediklerini düşündüklerini fark etti. Sıfırlar, Yerküreden —Roxana hep İngilizce olarak “Earth” diyordu— ayrılarak kaybettikleri şeyin, vazgeçtikleri şeyin karşılığında Misyonlarını, umutlarını ve (Roxana’nın da farkında olduğu gibi) gelecek nesillerin binlerce yaşayanı için yaşamın dokusunu yaratmada kullandıkları inanılmaz gücü kazanıyorlardı. “Bizler <i>Keşif</i>’in tanrılarıyız,” diye yazmıştı Roxana. “Gerçek tanrılar bu kibrimizi affetsin!”</p>

  <p>Fakat gelecek yıllar hakkında tahmin yürütürken, torunlarından tanrıların çocukları diye değil, kurbanlar diye söz etmiş ve onlara korku, suçluluk, acıma hisleriyle bakmış, atalarının irade ve arzularının çaresiz tutsakları olarak görmüştü. “Bizi nasıl affedecekler?” diye tasalanıyordu. “Daha doğmadan dünyayı onlardan alan bizleri... doğuştan hakları olan denizleri, dağları, kırları, şehirleri, güneş ışığını onlardan alan bizleri? Onları kobay faresi gibi yaşayıp ölsünler, mehtabı göremesinler, tarlalarda koşamasınlar, hürriyetin ne olduğunu anlamasınlar diye bir kafese, teneke bir kutuya, bir numune kabına kısılmış bırakıyoruz!”</p>

  <p>Kafesin, teneke kutunun, numune kabının ne olduğunu bilmiyorum, diye düşündü Hsing sabırsızlıkla ama kobay faresi her ne ise, ben o değilim. Kırlardaki S-tarlalarda koşuyorum. İnsanın hür olması için o tarlalara, tepelere falan ihtiyaç yoktur ki! Hürriyet insanın aklının yaptığıdır, ruhunun halidir. O Diçiyu zımbırtılarıyla alakası yoktur bir kere. Tasalanma Büyükanne! dedi çoktan ölüp gitmiş yazara. Her şey gayet güzel gitti. Harika bir dünya yarattınız. Çok akıllı, çok iyi tanrılardınız.</p>

  <p>Roxana zavallı, mahzun torunlarını düşünerek bunaldığında, hedefteki gezegen ya da sadece Hedef dediği Şindiçiyu’dan bahsetmeye başlıyordu. Bazen neye benzeyebileceği hakkında hayaller kurmak onu neşelendiriyordu ama genellikle bu konuda endişeliydi. Acaba yaşanabilir bir yer miydi? Üzerinde hayat var mıydı? Nasıl bir hayat? “Göçmenler”, ne bulacaklardı, buldukları şeyle nasıl başa çıkacaklardı, Yerküreye haber yollayacaklar mıydı? Bu haber, onun için çok önemliydi. Komik görünüyordu, zavallı Roxana’nın torunlarının torunlarının torunlarının iki yüz yıl sonra “geriye”, hiç bulunmamış oldukları bir yere ne türden haberler yollayacağını düşünmesi! Ama bu acayip düşünce onun için büyük bir teselli kaynağıydı. Yaptıkları şeyin doğruluğunun kanıtıydı onun için. Sebepti. <i>Keşif</i>, Uzay’da engin ve narin bir gökkuşağı köprüsü oluşturacaktı ve bu köprüden gerçek tanrılar yürüyecekti: Haber ve bilgi. Mantıklı tanrılar. Roxana’nın yinelenip durduğu imgesi, onu teselli eden şey buydu.</p>

  <p>Hsing onun tanrı tahayyülünden sıkıldı. Tek tanrılı soydan gelen insanların bunu atlatabilmesi zordu galiba. Roxana’nın küçük harfli mecazi tanrıları, Tarih ve Edebiyattaki büyük harfle başlayan Tanrılardan ve Rahiplerden daha iyi olabilirdi ama Hsing’in hiçbirine tahammülü yoktu.</p>

  <p class="p28">MESAJI ALMAK</p>

  <p class="p2">Roxana onu hayal kırıklığına uğratınca Hsing arkadaşıyla atıştı.</p>

  <p>“Rosie, keşke başka şeylerden konuşabilseydik,” dedi.</p>

  <p>“Bütün istediğim mutluluğumu seninle paylaşmak,” dedi Rosa, yumuşak, uysal, çelik bir anakiriş kadar esnek, Saadet’in etkisindeki sesiyle.</p>

  <p>“Saadet içinde sürüklenmediğimiz zamanlar da birlikte mutluyduk.”</p>

  <p>Rosa onu belli belirsiz ama derinden aşağılayan genel bir sevgiyle baktı. <i>Biz dosttuk</i> Rosie! diye haykırmak istedi.</p>

  <p>“Neden burada olduğumuzu düşünüyorsun Hsing?”</p>

  <p>Soruyu içten bulmayan Hsing cevap vermeden önce biraz düşündü. “Gerçek anlamıyla soruyorsan, Sıfır Nesli öyle ayarlamış olduğu için buradayız. Eğer soyut anlamda soruyorsan soruyu hileli olduğu için reddediyorum. ‘Neden’ diye sormak bir amacı, nihai bir sebebi varsayar. Sıfır Nesli’nin bir amacı vardı: Başka bir gezegene bir gemi yollamak. Biz de bunu yerine getiriyoruz.”</p>

  <p>“Ama nereye gidiyoruz?” diye sordu Rosa, Hsing’in gerilmesine, hırçınlaşmasına, savunma durumuna geçmesine neden olan, yoğun bir tatlılık, tatlı bir yoğunlukla.</p>

  <p>“Hedefe. Şindiçiyu’ya. Oraya vardığımızda sen de ben de yaşlı nineler olacağız!”</p>

  <p>“Neden oraya gidiyoruz?”</p>

  <p>“Bilgi edinip geri yollamak için,” dedi Hsing, Roxana’nınkinden başka bir cevabı olmadığı için, ama sonra duraksadı. Bunun haklı bir soru olduğunu fark etti; hiç sormadığı veya hiç cevaplamadığı haklı bir soru. “Kâinatı... keşfetmek. Biz... biz bir yolculuğuz. Bir keşif. <i>Keşif</i>’in yolculuğu.”</p>

  <p>Söylerken dünyanın isminin anlamını keşfetti..</p>

  <p>“Keşfetmek için mi?..”</p>

  <p>“Rosie, bu yönlendirici soru anaokuluna yakışıyor daha çok. ‘Eveet, <i>bu</i> cici yuvarlak harfin adı neydi?’ Haydi. Benimle konuş, beni yönlendirmeye çalışma!”</p>

  <p>“Korkma melek,” dedi Rosa, Hsing’in hiddetine gülümseyerek. “Saadetten korkma.”</p>

  <p>“Bana melek deme. Seni sen, sadece Rosa olduğun zamanlar seviyordum.”</p>

  <p>“Saadet’i tanımadan önce kim olduğum hakkında en ufak bir fikrim yoktu,” dedi Rosa, artık gülümsemiyordu; bunu öyle bir sadelikle söylemişti ki Hsing hem dehşet içinde kaldı, hem de utandı.</p>

  <p class="p35">Ama Rosa’nın yanından ayrıldığı zaman rahatladı. Yıllar önce kaybetmişti bir zamanlar sevdiği dostunu. Büyüdükleri zaman onun hayal etmiş olduğu gibi bağlanmamışlardı. Melek olacağına canı çıksındı daha iyi! Ama ah Rosie, Rosie. Bir şiir yazmaya çalıştı. Sadece iki mısra geldi aklına:</p>

  <p class="p33"><i>Hep karşılaşıp, hiç kavuşamayacağız.</i></p>

  <p class="p33"><i>Koridorlarımız bizi ebediyen ayıracak.</i></p>

  <p class="p28">KAPALI BİR DÜNYADA AYRI NE DEMEK?</p>

  <p class="p2">Hsing’in ilk gerçek kaybıydı bu. Büyükanne Meiling o kadar neşeli, iyi yürekli bir varlıktı ve ölümü o kadar beklenmedik bir şeydi ki Hsing onun gitmiş olduğunu hiçbir zaman tam olarak anlayamadı. Sanki hep koridorun sonunda yaşıyordu. Onu düşünmek hüzün verici değil rahatlatıcıydı. Ama Rosa onun için bir kayıptı.</p>

  <p>Hsing gençliğinin bütün kuvvet ve tutkusunu bu ilk yasa yüklemişti. Gölgelerde yürüdü. Aklının belli bölümleri belki de ebediyen kararmıştı. Rosa’yı ondan aldıkları için meleklere duyduğu hiddetli dargınlık, kendi soyundan bazı yaşlıların haklı olabileceğini düşünmesine yol açmıştı: Başka soylardan gelen insanları anlamaya çalışmanın bir faydası yoktu. Onlar farklıydı. En iyisi onlardan sakınmaktı. Kendin gibi olanlardan ayrılmayacaksın. Ortadan gideceksin, yoldan ayrılmayacaksın.</p>

  <p>Bitki laboratuvarlarında Saadet vaaz eden iş arkadaşlarından bıkan Yao bile Yaşlı Uzun-Kulak’tan alıntı yapıyordu: “Konuşur, bilmeyenler. Bilir, konuşmayanlar.”</p>

  <p class="p28">BUDALALAR</p>

  <p class="p2">“Yani siz biliyorsunuz, öyle mi?” dedi Luis, mısrayı ona söylediği zaman. “Siz, Çi-Soylar, öyle mi?”</p>

  <p>“Hayır. Kimse bilmiyor. Ben sadece vaazdan hoşlanmıyorum!”</p>

  <p>“Gerçi çoğu insan hoşlanıyor,” dedi Luis. “Hem vaaz vermekten, hem de dinlemekten hoşlanıyorlar. Her cinsten insan.”</p>

  <p>Biz değil, diye düşündü Hsing ama söylemedi. Neticede Luis de Çin Soyundan gelmiyordu.</p>

  <p>“Sırf yassı bir suratın var diye,” dedi Luis, “onu bir duvar gibi kullanmana gerek yok.”</p>

  <p>“Benim yassı bir suratım yok. Bu ırkçı bir ifade.”</p>

  <p>“Evet var. Çin Seddi. Haydi çık dışarı Hsing. Benim ben. Melez Luis.”</p>

  <p>“Sen benden daha melez değilsin.”</p>

  <p>“Çok daha fazla.”</p>

  <p>“Jael’i Çinli zannetmiyorsun, değil mi!” diye alay etti Hsing.</p>

  <p>“Hayır, o safkan Kuz-Soy. Ama benim doğumannem yarı Avro yarı Hindu; babamın bir yarısı Güney Amerikalı ve Afro, diğer yarısı Japon, eğer doğru anladıysam. Bütün bunlar her ne demekse artık. Tüm bunların anlamı benim belli bir soya sahip olmadığım. Ama sen! Sen Yao’ya ve büyükannene benziyorsun, onlar gibi konuşuyorsun, onlardan Çince öğrendin, burada tam soyundan olanlar içinde yetiştin ve şu anda tam eski Çi-Soy Dışlama Hareketini yinelemeye başlıyorsun. Ataların tarihteki en ırkçı halktan geliyor.”</p>

  <p>“Hiç de değil! Japonlar... Avrolar... Kuzey Amerikalılar...”</p>

  <p>Yarım yamalak bildikleri şeyler üzerinde bir süre dostça tartıştılar ve belki de Diçiyu’daki herkesin ırkçının yanı sıra cinsiyetçi, sınıf ayrımcısı, para —bütün tarihlerin o anlaşılamaz ama her yerde, her zaman varolan unsuru— düşkünü olduğu konusunda görüş birliğine vardılar. Sonra sözü dolaştırıp tarih dersinde anlamaya çalıştıkları iktisada getirdiler. Bir süre para hakkında salakça laflar ettiler.</p>

  <p>Eğer herkes aynı yiyecek, giysi, mobilya, alet, eğitim, bilgi, iş, yetkiye sahipse, istediğinde her şeyi alabileceğin için biriktirmek gereksizse, kaybedecek bir şey olmadığı için kumar boşuna bir eğlenceyse, zenginlik ve fakirlik sadece mecazdan ibaret ise —“gönlü zengin”, “ruhu fakir” gibi— insan paranın önemini nasıl kavrar?</p>

  <p>“Gerçekten de çok budalaymış bunlar,” dedi Hsing, bütün aklı başındaki genç insanların eninde sonunda vardıkları karşıt düşünceyi seslendirerek.</p>

  <p>“O halde biz de öyleyiz,” dedi Luis, belki inanarak, belki inanmayarak.</p>

  <p>“Aman Luis,” dedi Hsing uzun, derin bir iç çekişle. Lise kantininin duvarındaki resme bakarak —o sıralarda pembe ve altın renklerinin yumuşak kıvrımlarından oluşan soyut bir resim vardı— devam etti: “Sen olmasaydın ne olurdum bilemiyorum.”</p>

  <p>“Çok budala.”</p>

  <p>Hsing başıyla onayladı.</p>

  <p class="p28">4-NOVA ED</p>

  <p class="p2">Luis babasının istediği gibi çıkmamıştı. Her ikisi de biliyordu bunu. 4-Nova Ed, varlığı cinsel organlarına odaklanmış türden bir adamdı. Onun için en önemli mesele uyarılma ve rahatlamaydı ama peydahlamak da önemli sayılırdı. Kendi adını, kendi genlerini geleceğe taşıyacak bir erkek evlat istiyordu. Kendisinden rica eden her kadına çocuk yapmakta yardımcı olmaktan gayet memnundu ve bunu üç kez yapmıştı, ama onun babaoğulunu yüklenecek doğru kadını dikkatle uzun süre aramıştı. Okumanın en sevdiği şeylerden biri olduğu söylenemese de bir sürü uygunluk grafiğini ve genetik melez eşleşme tablolarını en küçük detayına kadar inceledi; sonunda bir tane bulduğunu düşündüğünde de kadının cinsiyet konusunda dikkatli olmasını garanti altına aldı. “Eğer iki çocuğum olsaydı kız olabilirdi ama bir tane olacaksa erkek olsun, tamam mı?”</p>

  <p>“Bir oğlan istiyorsan, oğlun olur,” dedi 4-Sandstrom Lakshmi ve ona bir oğlan doğurdu. Hareketli, atletik bir kadın olan 4-Sandstrom Lakshmi hamilelik deneyimini o kadar rahatsız edici ve zaman kaybettirici buldu ki bir daha tekrarlamadı. “O kocaman, kahverengi, lanet olasıca gözlerin yüzünden yaptım Ed,” dedi. “Bir daha mı tövbe. İşte al. Hepsi senin.” Arada sırada Lakshmi 4-5 Nova evalanına gelir, her zaman Luis’in bir yaş öncesine veya beş yaş sonrasına uygun bir oyuncak getirirdi. Genellikle, Ed ile hatıra birleşmesi dedikleri bir sevişme yaşarlardı. Ondan sonra: “Ne yaptığımı sanmıştım acaba? Bir daha mı asla! Ama galiba çocuk iyi, değil mi?”</p>

  <p>“Oğlan gayet iyi!” derdi babası, kendinden emin bir halde. “Senin beynin, benim tesisatlar.”</p>

  <p>4-Sandstrom Lakshmi Merkezi İletişim’de çalışıyordu; Ed ise fizyoterapistti, işinde iyiydi, ama kendisinin de söylemiş olduğu gibi bütün hüneri ellerindeydi. “O yüzden o kadar iyi bir âşığım,” diyordu eşlerine ve haklıydı. Aynı zamanda bebek için de iyi bir ebeveyndi. Bebeği tutmasını, ihtiyaçlarını görmesini bilirdi ve hepsini seve seve yapardı. Pek yiğit olmayan erkekleri felç eden o iğrenme duygusu, o bebek korkusu yoktu onda. Minik bedenin narinliğine ve gücüne bayılıyordu. Kendi canından, kanından olan Luis’i ilk birkaç yıl tüm kalbiyle, memnuniyetle, hayatının geri kalan kısmında ise daha az memnuniyetle sevmişti. Yıllar ilerledikçe o katıksız memnuniyet örtüldü, başka bir sürü şeyin, bir sürü kırgınlığın altında kaldı.</p>

  <p>Çocuğun sessiz ama derinlikli bir iradesi ve mizacı vardı. Hiç pes etmiyor ve hiçbir şeyi hafife almıyordu. Sürekli karın ağrısı çekerdi. Her dişi bir muharebe olmuştu. Hırıltıyla soluyordu. Yürümeye başlamadan önce konuşmayı öğrendi. Üç yaşına geldiğinde Ed’in ona bakakalmasına neden olan şeyler söylemeye başlamıştı. “Öyle lanet olasıca süslü laflarla konuşma!” demişti çocuğa. Oğlu onu hayal kırıklığına uğratmıştı ve hayal kırıklığı duymaktan utanıyordu.</p>

  <p>O bir şampiyon hayal etmişti; kendisinin bir kopyasını, rakettopu öğretebileceği bir oğlan istiyordu. Ed peş peşe altı yıl İkinci Çeyrek Daire rakettopu şampiyonu olmuştu.</p>

  <p>Luis eksiksiz bir itaatle rakettopu oynamayı öğrendi ama hiçbir zaman çok iyi oynayamadı; babasına, Ed’i çıldırtan, gramerce adlı bir kelime oyunu öğretmeye çalıştı. Okulda inanılmayacak kadar başarılıydı; Ed bundan gurur duymaya çalıştı. Çocuksürüsüyle ortalıklarda koşturmaktansa Luis eve hep Çi-Soylu bir çocuğu, bir kızı, Liu Hsing’i getiriyordu; odanın kapısını kapatarak saatlerce sessizce oynuyorlardı. Ed yokluyordu tabii ki. Sürü çocuklarının yaptıkları şeylerden başka bir şeyin peşinde değillerdi ama Merasimleri olup da bir şeyler giymeye başlamalarına sevinmişti. Şort ve bluz giyince minik yetişkinlere benzemişlerdi. Çıplaklıklarında nedense bir çeşit kaygan, kavranması zor, gizemli yan vardı.</p>

  <p>Artık bütün erişkin kuralları geçerli olunca Luis bunlara uydu. Hâlâ Hsing adındaki kızı bütün oğlanlara tercih ediyordu ve sürekli görüşüyorlardı ama artık kapıyı kapatıp yalnız kalmıyorlardı. Bunun anlamı da, onlar ödevlerini yaparken veya konuşurken Ed’in onları dinlemek zorunda kalmasıydı. Konuşup konuşup duruyorlardı, of nasıl da konuşuyorlardı. Kız on iki yaşına gelinceye kadar bu böyle sürdü. Kızın soyundan gelenlerin kurallarına göre artık bir oğlanla ancak umumi yerlerde ve yanında başka insanlar olursa buluşabiliyordu. Ed bunu harika bir fikir olarak karşılamıştı. Luis başka kızlarla ilgilenebilir, başka erkek çocukların yaptığı şeyleri yapmaya başlayabilirdi. Luis ile Hsing, İkinci Çeyrek Daire gençlerinden bir grupla geziyordu. Ama her seferinde kendilerini bir köşede baş başa konuşur buluyorlardı.</p>

  <p>“Ben on altı yaşındayken üç kızla yatmıştım,” dedi Ed, “birkaç tane de oğlanla.” Sözler ağzından istediği gibi çıkmamıştı. Luis’le bir şeyler paylaşmak, onu cesaretlendirmek istiyordu aslında ama sanki hava atıyor veya onu ayıplıyormuş gibi çıkmıştı ağzından sözler.</p>

  <p>“Ben henüz sevişmek istemiyorum,” dedi oğlan, biraz bunalmış gibiydi. Ed onu suçlayamadı.</p>

  <p>“Bu o kadar büyütülecek bir şey değil,” dedi Ed.</p>

  <p>“Senin için öyle,” dedi Luis. “Sanırım sonuç olarak benim için de.”</p>

  <p>“Hayır, benim demek istediğim...” Ama Ed ne demek istediğini anlatamadı. “Bu sadece bir eğlence değil,” diye kekeledi.</p>

  <p>Bir sessizlik.</p>

  <p>“Otuz bir çekmekten daha iyi,” dedi Ed.</p>

  <p>Luis belli ki tamamen katılarak başını salladı.</p>

  <p>Yine sessizlik.</p>

  <p>“Belki de, bütün bu konularda, nasıl desem, kendi yolumu bulmalıyım,” dedi oğlan, her zamanki kadar hızlı çıkmamıştı sözler ağzından.</p>

  <p>“Bunda bir şey yok,” dedi baba ve ikisi de rahatlayarak ayrıldılar. Oğlan biraz yavaş olabilir, diye düşündü Ed, ama en azından kendisine örnek teşkil edebilecek sağlıklı, açık, mutlu sevişmelerle dolu bir evalanında yetişti.</p>

  <p class="p28">TABİATA DAİR</p>

  <p class="p2">Ed’in erkeklerle yatmış olduğunu bilmek ilginçti; herhalde gençlik deneyimlerindendi çünkü Luis’in bildiği kadarıyla eve hiç erkek getirmemişti. Ama eve kadın getirirdi. Belki de kendi neslinin tüm kadınlarını, diye düşündü Luis; artık büyükçe olan Beşlerden de getiriyordu. Luis onun orgazm olurken çıkardığı sesleri ezberlemişti —sert, gittikçe artan hah! Hah! HAH!— ve kendinden geçmiş dişi çığlıklarının, feryatlarının, ulumalarının, inlemelerinin, kesik kesik solumalarının ve böğürtülerinin her çeşidini duymuştu. En kayda değer böğürücü, Üçüncü Çeyrek Daire’den fizyoterapist 4-Yep Sosi idi. Luis kendini bildi bileli arada sırada gelirdi. Her seferinde Luis’e yıldız kurabiye getirirdi, hâlâ getirmeye devam ediyordu. Sosi, birçoğu gibi işe aah ile başlıyordu ama onun aahları gittikçe yükseliyor, yükseliyor, gittikçe daha sürekli oluyor, öylesine amansız, düşüncesiz, öylesine kulakları sağır eden bir ulumaya dönüşüyordu ki bir keresinde koridorun sonunda oturan Büyükanne 2-Wong bunun bir siren olduğunu düşünerek Wong yerleşimindeki herkesi uyandırmıştı. Bu olay Ed’i hiç utandırmamıştı. Hiçbir şey onu utandırmazdı. “Bu son derece tabii,” dedi.</p>

  <p>En gözde tabiriydi. Bedenle ilgili her şey “son derece tabii,” olurdu. Akılla ilgili hiçbir şey tabii değildi.</p>

  <p>Öyleyse, “tabiat” neydi?</p>

  <p>Luis’in düşünüp bir şeyler çıkartabildiği kadarıyla, ki lise sonda bu konuyu epeyce düşünmüştü, Ed çok haklıydı. Bu dünyada —bu gemide, diye düzeltti kendini, çünkü aklını eğitip belli şeylere alıştırmaya çalışıyordu— bu gemide, “tabiat” insan bedeniydi. Bir yere kadar bitkiler, toprak, hidroponikteki su ve bakteri nüfusu. Onlar bir yere kadar tabiiydi çünkü teknisyenler tarafından son derece sıkı bir denetim altında tutuluyor, insan bedenlerinden bile daha sıkı takip ediliyorlardı.</p>

  <p>“Tabiat”, esas gezegende, insanlar tarafından denetlenmeyen şey anlamına geliyordu. “Tabiat” aslında denetimden önce gelendi, denetim için gerekli olan hammadde ya da denetimden kaçabilen şeydi. Bu mantıkla, Diçiyu’da insanların az yaşadığı yerlere, istenmeyecek kadar kuru, soğuk veya dik olan dairelere “tabiat”, “yaban” veya “tabiatın koruma alanları” adı veriliyordu. “Tabiat”ın parçası, “yabani” oldukları söylenen hayvanlar buralarda yaşıyordu. O yüzden insan bedeninin bütün “hayvani” işlevleri “tabii”ydi: yemek, içmek, işemek, sıçmak, sevişmek, refleks, uyumak, bağırmak ve biri klitorisinizi yaladığı zaman siren gibi ses çıkartmak.</p>

  <p>Öte yandan bu işlevleri denetim altında tutmaya, muhtemelen Ed dışında, gayri tabii diyen yoktu. Buna medeniyet deniyordu. Denetim, doğduğu andan itibaren doğal bedeni etkilemeye başlıyordu. Luis’in gördüğü kadarıyla tam olarak yedi yaşında, kıyafetlerini giyip çocuksürüsü, yabaniler, çıplak minik vahşiler olmaktan çıkarak yurttaş olunca işlemeye başlıyordu.</p>

  <p>Muhteşem sözler! —vahşi—yabani—medeniyet—yurttaş—</p>

  <p>Ne kadar medenileştirirseniz medenileştirin beden bir ölçüde vahşi, yabani veya tabii kalıyordu. Ya hayvani işlevlerini sürdürecek, ya da ölecekti. Tam olarak ehlileştirilemiyor, tam olarak denetim altına alınamıyordu. Hsing’in babasını dinlerken ortakyaşamsal işlevleri insanlar tarafından ne kadar körüklenirse körüklensin bitkilerin bile tam olarak öngörülemediğini, tam olarak itaat etmediğini ve bakterilerin içinden sürekli “yabani” türlerin, tehlikeli olabilecek mutasyonlara uğramışların çıktığını öğrenmişti. Tam olarak denetim altında tutulabilen şeyler cansız şeylerdi, dünyanın maddesiydi, unsurlar ve bileşimlerdi, katı, sıvı veya gaz, bir de bunlardan insan eliyle yapılan şeyler.</p>

  <p>Peki ya denetimci, medeniyeti var eden, akıl? O medeni miydi? Kendi kendisini denetleyebiliyor muydu?</p>

  <p>Denetlememesini gerektirecek bir neden yok gibi görünüyordu; yine de Tarihte öğretilenlerin çoğunu bu alandaki başarısızlıklar meydana getiriyordu. Bu kaçınılmazmış, diye düşündü Luis, çünkü Diçiyu’da “Tabiat” çok büyük, çok güçlüymüş. Orada S-zımbırtıları dışında hiçbir şey tam anlamıyla denetlenemiyormuş.</p>

  <p>Bu ilginç gerçeği bir sanaldan öğrenmişti. Gücünü emen ağır kokulu, yapış yapış sıcakta nefes almaya çalıştığı tropik ormanda uçan, ısıran, sürünen, sokan, dişleyen, insanın tenine eziyet eden şeylerin vızıltısı altında dalları kese kese ilerlemiş, nihayet vardığı bir açıklıkta hastalıktan, kötü beslenmeden, kendi kendilerini sakatlamaktan güdük kalmış korkunç bir grup insan kulübelerinden dışarı fırlayıp, onu gördükleri için çığlık çığlığa bağrışarak, tüftüflerden ona zehirli iğneler atmaya başlamışlardı. Ahlaki Sorunlar dersinin bir parçasıydı bu, yani S-Diçiyu Cengel programının kullanımı. Tropik, cengel, ağaçlar, böcekler, sokmak, kulübeler, dövme, zehirli iğneler bir gün önceki ön hazırlık sözcük listesindeydi. Ama tam o anda Ahlaki Sorunla karşı karşıyaydı. Kaçmalı mıydı? Barış yapmaya mı çalışmalıydı? Merhamet mi dilemeliydi? O da mı ateş açmalıydı? Onun S-karakteri öldürücü bir silah taşıyordu ve gelen zehirli iğnelerin batmasını engelleyip engellemeyeceği belirsiz kalın giysileri vardı.</p>

  <p>İlginç bir dersti ve sonra sınıfta bu konuyu güzelce tartışmışlardı. Fakat çok daha sonra Luis’in kafasına takılan o “cengelin”, vahşi insanların neredeyse kazara orada bulunuyorlarmış gibi son derece önemsiz göründüğü ve medeni insanın tamamen yabancı olduğu o “vahşi tabiat”ın ezici büyüklüğü olmuştu. Luis oraya ait değildi. Aklı başında hiç kimse olamazdı. Sıfır öncesi nesillerin, bu tarz olumsuzluklar karşısında medeniyetlerini korumakta, kendilerine hâkim olmakta o kadar zorlanmalarına şaşmamak gerekti.</p>

  <p class="p28">KONTROLLÜ DENEY</p>

  <p class="p2">Meleklerin savlarını hem aptalca, hem de oldukça rahatsız edici bulsa da tek bir temel meselede haklı olabileceklerini düşünüyordu: Geminin hedefi, yolculuğun kendisi kadar önemli değildi. Tarih okumuş, Cengel ve Şehir Merkezi deneyimini yaşamış biri olarak, Sıfır Nesli’nin bir kısmının amacının birkaç bin kişiye bu tür dehşet verici şeylerden kaçmak için bir yer sunmak olup olmadığını merak etti. İnsan varlığının, tıpkı bir laboratuvar deneyinde olduğu gibi denetlenebileceği bir yer. Denetim altında tutulan, kontrollü bir deney.</p>

  <p>Yoksa hür bir kontrollü deney mi demeli?</p>

  <p>Bu Luis’in bildiği en büyük laftı.</p>

  <p>O sözleri zihninde belirli boyutları, hedefleri ve derinlikleri olan şeylermiş gibi algılıyordu; sözler karanlık yıldızlardı, kimi minik, donuk ve katı; kimi sayısız anlamı kendisine çeken güçlü bir kütle çekimine sahip muazzam, karmaşık, ince. <i>Hürriyet</i> karanlık yıldızların en büyüğüydü.</p>

  <p>Bu kelimenin ona ifade ettiği şeyin açık, belirgin bir imgesi vardı. Astım krizleri seyrelmeye başlamıştı ama aklında berraklığını koruyordu; bir keresinde on üç yaşındayken, jimnastik salonunda, yanlış zamanda Koca Ling’in altında bulmuştu kendini ve Koca Ling tam üzerine inmişti. Luis’den aşağı yukarı iki misli ağır olan Ling, Luis’in ciğerlerindeki bütün havanın boşalmasına neden olmuştu. Neredeyse nihayetsiz bir süre boyunca nefes almak için çabaladıktan sonra ilk nefes soğuk, zoraki, dağlarcasına acı vererek gelmişti: İşte hürriyet buydu. Nefes. Aldığın nefes.</p>

  <p>Nefes olmasa insan boğulurdu, her yer kararırdı, ölürdün.</p>

  <p>Hayvansal düzeyde yaşamak zorunda olan insanlar etrafta çok dolanıyor olabilirlerdi ama akıllarının nefes almasına yetecek kadar hava yoktu; hürriyetleri yoktu. Tarih okuduğunda ve tarihsel S-dünyalarda bunu açıkça görmüştü. Şehir Merkezi 2000 insanı hayrete düşürüyordu çünkü orada insanları çıldırtan, hasta eden, tehlikeli kılan, inanılmayacak kadar çirkinleştiren şey “vahşi tabiat” değil, medeni olduğu farz edilen “tabiatları” üzerindeki denetimsizlikleriydi.</p>

  <p>İnsan tabiatı. Sözcüklerin garip bir bileşimi.</p>

  <p>Luis Üçüncü Çeyrek Daire’deki adamı düşündü; geçen sene bir kadına tecavüz eden, onu bayıltıncaya kadar döven ve sonra sıvı oksijen içerek kendini öldüren adamı. Adam Beşti; dünyadaki herkesi rahatsız eden bu olay özellikle kendi neslinin insanları için korkunç ve akıldan çıkmayan bir şeydi. Kendi kendilerine soruyorlardı: <i>Ben de bunu yapabilir miydim? Bu bana olabilir miydi?</i> Kimse cevabını bilemiyor gibiydi. O adam, 5-Wolfson Ad, “hayvansal” veya “tabii” ihtiyaçları üzerindeki denetimini kaybetmiş ve bir seçim yapmadığı için, hayatta kalmayı beceremediği için bütün hürriyetini yitirmişti sonunda. Belki bazı insanlar hürriyetle baş edemiyorlardı.</p>

  <p>Melekler hiç hürriyetten söz etmiyorlardı. Kurallara uy, Saadet’e eriş.</p>

  <p>Melekler 201 Yılı’nda ne yapacaktı?</p>

  <p>Aslında bu ilginç bir soruydu. Laboratuvar gemi Hedefe varınca herkes ne yapacaktı, kontrollü deneye ne olacaktı? Şindiçiyu bir gezegendi — kurallarının ne olduğunu bile bilemeyecekleri başka bir vahşi zımbırtı, denetlenemez “tabiat”. Diçiyu’da ataları en azından “tabiat”ı biliyorlardı, nasıl kullanabileceklerini, tabiatta nasıl hareket edeceklerini, hangi hayvanların tehlikeli veya zehirli olduğunu, yabani bitkileri nasıl yetiştireceklerini biliyorlardı. Yeni Dünya’da hiçbir şey bilmiyor olacaklardı.</p>

  <p>Kitaplar bu konudan biraz bahsediyordu ama fazla değil. Sonuç olarak oraya varıncaya kadar hâlâ önlerinde yarım asır vardı. Ama Şindiçiyu hakkında ne bildiklerini öğrenmek ilginç olacaktı.</p>

  <p>Tarih öğretmeni 3-Tranh Eti’ye sorduğunda, kadın ona eğitim programının Altıncı Nesle, Hedef ve orada yaşamakla ilgili bir sürü eğitim vereceğini bildirdi. Beşinci Nesil insanlarının çoğu oraya varıldığında yaşlı olacakları için bu onların meselesi olmayacak, dedi öğretmeni; gerçi arzu ederlerse “inmelerine” izin verilecekti tabii ki. Program “orta nesiller”in (“Bu biziz,” demişti yaşlı kadın alayla) kendi dünyalarından hoşnut olabilmeleri için hazırlanmıştı. Pratik bir yaklaşım, dedi, iyi niyetle yapılmış ama belki de şu anda Saadet yandaşları arasında son derece yaygın olan zihniyeti desteklemeye yaradı.</p>

  <p>En iyi öğrencisi Luis’e bunları samimiyetle söylemişti, o da bir o kadar samimiyetle, oraya ister varacak, ister varamayacak olsun, vardığında kaç yaşında olursa olsun, nereye gittiğini bilmek istediğini söyledi. Nedenini anlamıştı, nasılını anlamak zorunda değildi, ama nereye olduğunu anlamak istiyordu.</p>

  <p>Tranh Eti, istediği bilgiye ulaşması için ona biraz yardım etti ama Altıncı Nesil için hazırlanan eğitim programına henüz ulaşılamayacağı çıktı ortaya. Bu program Eğitim Komitesi tarafından gözden geçiriliyordu.</p>

  <p>Diğer öğretmenleri lisedeki öğrenimini bitirip fakülteye gitmesini ve Hedef için endişelenmeyi sonraya bırakmasını salık vermişti. İllaki endişelenecekse yani.</p>

  <p>Baş Kütüphaneciye, arkadaşı Bingdi’nin dedesi yaşlı 3-Tan’a gitti.</p>

  <p>“Hedefimiz hakkında tahminler yürütmek,” dedi Tan, “kaygıyı, sabırsızlığı ve hatalı beklentileri artırır.” Hafifçe gülümsedi. Cümleler arasında duraksayarak yavaşça konuşuyordu. “Bizim görevimiz yolculuk etmek. Varmaktan farklı bir görev.” Biraz durduktan sonra devam etti, “Ama sadece yolculuk yapmasını bilen bir nesil... başka bir nesle nasıl varılacağını öğretebilir mi?”</p>

  <p class="p28">GARAN</p>

  <p class="p2">Luis merakını gidermek istiyordu. Kendi başına Cengel’e geri döndü. Patikayı takip etmesi gerekiyordu tabii ki. Sanal bir program ne kadar ayrıntılı olursa olsun, insan içinde sadece yapılabilecek şeyleri yapabilirdi. Bir rüya gibiydi, herhangi bir rüya, daha çok da kâbus gibi: İnsana sadece belirli bazı tercihleri yapma hakkı veriliyordu, o da verilirse.</p>

  <p>Bir patika vardı. İzi takip etmeniz gerekiyordu. Patika sizi çirkin, küçülmüş vahşilere çıkarıyordu; onlar da çığlıklar atıp, zehirli iğneler yollayacaklardı, sonra o tercihlerinizden birini yapacaktınız. Luis yapılabileceklerin hepsini sistemli olarak peş peşe yaptı.</p>

  <p>Vahşilerle anlaşmaya çalışmak veya onlardan kaçmayı denemek hemen bir kararmayla sonuçlanıyordu, tabii bunun anlamı da S-ölümdü.</p>

  <p>Ona saldırdıkları bir seferinde silahını ateşleyerek adamlardan birini öldürdü. Bu şimdiye kadar tahayyül ettiği her şeyden daha korkunç bir şeydi ve silahı ateşler ateşlemez programdan kaçtı. O gece, kimsenin, hatta kendisinin bile bilmediği gizli bir ismi olduğunu gördü rüyasında. Daha önce hiç görmediği bir kadın ona gelerek, “İsmini kurda ekle,” dedi.</p>

  <p>Kolay olmasa da yeniden Cengel’e döndü. Eğer korktuğunu hiç belli etmezse, saldırdıklarında da ateş açmaz ama onları silahıyla tehdit ederse, minik adamlar sonunda, aniden onun varlığını kabulleniyordu. Bundan sonra başka bir dizi tercih çatalcığı açılıyordu önünde. Silahını göstermeye devam ederek kendisini (cengele giriş sebebiniz olması gereken) Kayıp Şehre götürmeye zorlayabilirdi vahşileri. İtaat etmelerini sağlayabiliyordu ama her seferinde fazla uzaklaşmadan etraf kararıyordu; vahşiler onu öldürüyordu. Ya da korkmadan davranmaya devam edebilir, onları tehdit etmez, onlardan bir şey istemezse onlarla kalabiliyor, yarı harabe halindeki bir kulübede yaşayabiliyordu. Vahşiler onu bir tür meczup olarak kabul ediyordu. Kadınlar ona yiyecek veriyor, neyi nasıl yapması gerektiğini gösteriyordu; onların dilini konuşmayı ve âdetlerini öğreniyordu. Her şey insanı şaşırtacak kadar karmaşık, resmi ve hayranlık vericiydi. Bu sadece s-öğrenimdi; ancak bu kadar ilerliyordu ve olduğundan fazla görünüyordu; insan oradan çıktığında elinde çok fazla bir şey olmuyordu. Bir program, ima yoluyla bile olsa, en fazla bu kadarını barındırabilirdi. Fakat hatırlayabildiği azıcık şey bile düşüncelerini garip bir şekilde zenginleştirmişti. Bir ara tekrar dönüp, o son tercih konusunda biraz çalışmaya, vahşilerle birlikte yaşamayı yeniden denemeye niyetlendi.</p>

  <p>Fakat bu kez başka bir amacı vardı. Bu defa Cengel’e girdiğinde, mümkün olduğu kadar yavaş ilerledi ve iyice içerilere gelince, yolun ortasında kıpırdamadan durdu. Artık vahşilerle karşılaşmaktan korkmuyordu. Artık onları tanıdığı, aralarında yaşadığı için, kaçınılmaz olarak yapacakları şekilde, çığlıklar atıp onu öldürmeye çalışarak üzerine gelmelerini görmek hüzün bile verebilirdi. Bu kez onlarla karşılaşmak istemiyordu. Onlar insanlar tarafından yaratılmış sanal insanlardı. O, insani olmayan bir yerde bir deneyim yaşamaya gelmişti.</p>

  <p>Orada pis kokular içinde, her yanından ter fışkırırken, etrafında vızıldayan, kıpırdaşan, tenine konan, ısıran yaratıkları kovalamaya çalışırken ve esrarlı sesleri dinlerken Hsing’i düşündü. O sanal ortamı bir deneyim olarak kabul etmezdi. Öğretmen şart koşmazsa hiçbir zaman S-Diçiyu’ya gitmezdi. Hiç s-oyunlar oynamazdı; Luis ile Bindi’nin “Borges’in Bahçesi”ni bir matris olarak kullanıp bitirdikleri gerçekten ilginç oyunu bile denememişti. “Ben başka bir insanın dünyasında olmak istemiyorum, kendi dünyamda olmak istiyorum,” demişti.</p>

  <p>“Roman okuyorsun,” demişti Luis.</p>

  <p>“Tabii ki. Ama okuyan <i>benim.</i> Yazar öyküyü oraya koyuyor ve ben okuyorum. Ben var ediyorum. S-programcısı <i>onun</i> hikâyesini var etmem için beni kullanıyor. Benden başka kimse benim bedenimi ve aklımı kullanamaz. Tamam mı?” Hep sinirlenirdi.</p>

  <p>Haklı olduğu bir nokta vardı; ama Luis’in dikkatini çeken, cengelin sapıtmış bir koridor gibi ilerleyen, inanılmaz derecede karmaşık dar patikası üzerinde gergin ve pür dikkat durup da her yanından bacaklar çıkmış bir şeyin, ağaç olduğuna, ayakta duran değil yerde yatan bir ağaç olduğuna hükmettiği devasa şeyin altındaki uğursuz karanlığa doğru emekleyerek gidişini seyrederken dikkatini çeken, sadece bir yeniden yaratım, duyu alanıyla ilgili bir program olmasına rağmen bu yerin insanı boğan, anlamsız karmaşıklığı, kaosu değil aynı zamanda ne kadar düşmanca olduğuydu. Tehlikeli, korkutucu. Acaba programcının düşmanlığını mı deneyimliyordu?</p>

  <p>Bir sürü sadist program vardı; bazı insanlar onlara takılıp kalırdı. “Tabiat”ın gerçekten bu kadar korkunç olup olmadığını nereden bilebilirdi?</p>

  <p>Tabii ki Diçiyu’nun daha basit göründüğü, daha anlaşılır olduğu sanal programlar vardı: Kırlar veya Dağlarda Bir Gezi. Ayrıca, sadece göze ve kulağa hitabeden seyirlik filmleri izlerken kaotik de olsa “tabiat”ın güzel olabileceğini görüyordunuz. Kimisi de bu filmlere takılıp kalırdı, sürekli deniz kaplumbağalarının denizde yüzdüğü, gök kuşlarının göklerde uçtuğu filmler. Ama bakmak başka şeydi, hissetmek başka, sanal bir his olsa bile.</p>

  <p>İnsan nasıl bütün ömrünü Cengel gibi bir yerde geçirebilirdi? Duyu alanındaki rahatsızlık hissi sürekliydi; sıcak, yaratıklar, ısıdaki değişiklikler, kaba, pürtüklü pis yüzeyler, sürekli engebeler — insan attığı her adımda ayağını nereye basacağına bakmak zorundaydı. Yerlilerin iğrenç yiyeceklerini hatırladı. Hayvanları öldürüp hayvan parçalarını yiyorlardı. Kadınlar bir çeşit bitkinin kökünü çiğniyorlar, çiğnedikleri topağı bir tabağa tükürüyorlar, bir süre çürümeye bırakıyorlardı; sonra herkes onu yiyordu. Eğer bu insanı sokan, ısıran zehirli hayvanlar sanal değil de gerçek olsaydı insan Cengel’den bedeni zehirle dolu çıkardı. Nitekim, vahşilerle birlikte yaşamayı tercih ettiğin zaman elini bir sarmaşığa uzatıyordun ve sarmaşığın bacakları olmayan zehirli bir hayvan olduğu anlaşılıyordu. Elini ısırıyordu, birkaç dakika içinde korkunç bir ağrı ve mide bulantısı hissediyordun ve sonra kararıyordu. Tabii ki programı öyle veya böyle bitirmek zorundaydılar; oyun peş peşe gelen on döngüydü; on koca saat, bir s-programda izin verilen en uzun süre. Sadece sanal olarak ölmekle kalmamış, gerçekte de son derece gergin, aç, susuz, yorgun ve bunalmış hissetmişti kendisini programdan çıktığında.</p>

  <p>Program dürüst müydü? Diçiyu’daki insanlar gerçekten böyle bir ıstırap içinde mi yaşıyorlardı? On döngü/saat boyunca değil, bütün yaşamları boyunca hem de? Sürekli tehlikeli hayvanlardan korkarak, düşman vahşilerden korkarak, birbirlerinden korkarak; bitkilerdeki dikenler, ısırıklar, böcek sokmaları, ağır yük taşımaktan kaynaklanan adale ağrıları, korkunç derecede engebeli zeminler yüzünden ayak yaralarının sürekli ağrısıyla; daha da korkunç şeylere, açlığa, hastalığa, kol bacak kırıklarına, sakatlanmalara, körlüğe tahammül ederek mi yaşıyorlardı? Vahşilerden hiçbiri, hatta bebek ve genç annesi bile sağlam ve temiz değildi. Yaraları bereleri, çizikleri, nasırları, sulanmış gözleri, dönmüş kol bacakları, pis ayakları, pis saçları onları insan olarak görmeye başladıktan sonra ona daha da acı vermeye başlamıştı. Sürekli onlara yardım etmek istiyordu.</p>

  <p>O s-patika üzerinde beklerken yakından, ağaçların ve Yao’nun üstbitkenlerine benzeyen ama daha büyük ve daha birbirine girmiş uzun şerit gibi bitkilerin karanlığından bir ses geldi. Aklına garan gelince iyice taş kesildi.</p>

  <p>Bir keresinde, vahşi kabilenin adamlarının “av” yaptığını anlayıp onlarla gitmişti. Gözlerine benekli, altın rengi bir ışık çarpmıştı. Adamlardan biri, çıktığında hatırladığı bir söz fısıldamıştı, <i>garan.</i> Sözlüğe bakmış ama sözcüğü bulamamıştı.</p>

  <p>Şimdi karanlığın kaosundan çıkmıştı garan. Onun birkaç metre önünden patikanın solundan sağına geçiyordu. Uzun, bodur, üzerinde kara benekleri olan altın sarısı renkteydi. Dört yuvarlak ayağı üzerinde, başını iyice yere yaklaştırmış inanılmaz bir yumuşaklık ve beceriyle yürüyordu. Arkasında uzun ve zarif bir parçası, kuyruğu geliyordu. Mutlak bir sessizlik içersinde yeniden karanlıkta kaybolurken kuyruğunun ucu seğirdi. Luis’e bakmadı bile.</p>

  <p>Donup kalmıştı. Bu sanal bir ortam, bir program, dedi kendi kendine. Cengel’e her girdiğimde, eğer burada bu kadar uzun süre durursam, garan patikadan geçecek. Eğer hazırlıklı olsaydım, isteseydim ona s-silahımla ateş edebilirdim. Eğer programa “avlanmak” dahilse, onu öldürürdüm. Eğer programa “avlanmak” dahil değilse, silahım ateş almazdı. Hiçbir şeyin olmasını sağlayamam. Garan yürümeye devam ederek sessizce gözden kaybolacak, tam kaybolurken kuyruğunun ucu seğirecek. Bu vahşi yaşam değildi. Bu tabiat değildi. Denetimin en son noktasıydı bu.</p>

  <p>Geri dönüp programdan çıktı.</p>

  <p>Isınmak için jimnastik salonuna giderken Bingdi ile karşılaştı. “SÜ için bir teknik geliştirmek istiyorum,” dedi.</p>

  <p>“Tabii,” dedi Bingdi, bir süre sonra sırıttı. “Haydi yapalım.”</p>

  <p class="p28">NEREYE GİDİYORUZ?</p>

  <p>Programlar, fotoğraflar, tarifler — teknolojinin, insan dimağının ürünleri olduğu için Diçiyu’nun bütün tasvirleri şüpheliydi. Hepsi de yorumdu. Esas gezegenin doğrudan anlaşılması mümkün değildi.</p>

  <p>Hedefteki gezegen hakkında bilinenler ise bundan bile azdı. Kütüphaneyi araştırmaya devam ettikçe Luis, Sıfır Nesli’nin Şindiçiyu hakkında bilgi edinmeye neden o kadar hevesli olduğunu anlamaya başladı. Hiç bilgileri yoktu.</p>

  <p>Bütün bu <i>Keşif</i> projesini başlatan, “ulaşılabilir bir mesafede” olan “Yerküresel gezegen” adını verdikleri şeyin keşfi olmuştu. Sıfıraltılar aletleri elverdiğince gezegeni incelemişlerdi. Ama ne spektrum analizleri, ne de kendinden ışık yaymayan bir kütlenin o kadar uzaktan yapılan herhangi türden bir doğrudan gözlemi onlara istediklerini verebilmişti. Yaşam, belirli parametreler içinde evrensel olarak beliren bir şey kabul edilmişti ve ortaya çıkarttıkları parametreler son derece elverişliydi. Bununla birlikte, “Nereye Gidiyorlar?” başlıklı antik bir makalede okumuş olduğu gibi “Arz”la arasındaki çok ufak bir fark bile “Yeni Arz”ı insanlar için yaşanamaz bir yere döndürebilirdi. Yaşam formlarının kimyası ile insan kimyasının uyuşmazlığı her şeyi zehre dönüştürebilirdi. Atmosferdeki gaz dengesindeki hafif bir farklılık insanların havayı solumalarına engel olabilirdi.</p>

  <p>Hava hürriyettir, diye düşündü Luis.</p>

  <p>Kütüphaneci yakındaki masalardan birinde okuyordu. Luis gidip yanına oturdu. Yaşlı Tan’a makaleyi gösterdi. “Orada nefes alamamamızın mümkün olduğunu söylüyor.”</p>

  <p>Kütüphaneci makaleye göz gezdirdi. “Benim alamayacağım kesin,” diye kabul etti. Cümleler arasındaki her zamanki duraksamalardan sonra izah etti. “Ölmüş olacağım.” Şefkatle, geniş geniş gülümsedi.</p>

  <p>“Anlamaya çalıştığım,” dedi Luis, “oraya vardığımızda ne yapmamızı bekledikleri. Bir yerlerde bir talimat var mı... çeşitli olasılıklara dair...”</p>

  <p>“Şu an için,” dedi yaşlı adam, “eğer böyle bir talimat varsa bile mühürlüdür.”</p>

  <p>Luis konuşmaya yeltendi, ama sonra durdu ve Tan’ın duraksamasının bitmesini bekledi.</p>

  <p>“Bilgi her zaman denetlenmiştir.”</p>

  <p>“Kim tarafından?”</p>

  <p>“Her şeyden önce Sıfır Nesli’nin kararları tarafından. İkinci olarak, Eğitim Konseyinin kararları tarafından.”</p>

  <p>“Neden Sıfırlar, hedefimiz hakkındaki bilgiyi gizlesinler ki? O kadar mı kötü?”</p>

  <p>“Belki de çok az şey bilindiği için orta nesillerin bu konuda endişe duymaması gerektiğini düşünmüşlerdir. Altıncı Nesil öğrenecektir. Bilimsel bir keşif yolculuğu bu.” Başını kaldırıp Luis’e baktı, yüzündeki ifadeden bir şey anlaşılmıyordu. “Eğer hava nefes almaya müsait değilse ya da başka sorunlar varsa, insanlar dışarıya giysilerle çıkabilir. Evaadamlar. İçeride yaşayıp dışarıda çalışabilirler. Gözlem yaparlar. Yörüngedeki <i>Keşif</i>’e bilgi yollarlar. Sonra Ti Çiu’ya geri dönülür.” Çince kelimeyi Çince telaffuz etmişti. “Altı değil, on iki nesle yetecek kadar Dönüştürülemeyen Malzeme var. Orada kalamazsak diye. Ya da kalmak istemezsek diye... Ti Çiu’ya geri dönmeyi seçersek diye.”</p>

  <p>Bütün bunları söylemek Tan’ın epey bir zamanını almıştı. Luis’in aklı sanki yazılı bir metni resimlendirir gibi duraksamaları hayallerle doldurmuştu: belli bir yıldıza doğru gitgide yavaşlayan devasa bir kavis; küçük bir gemidünyasının, muazzam bir gezegendünyasının yüzeyi üzerinde havada durması; Cengel’e doluşan evagiysili minik suretler... Canlı, inanılmaz. Sanal Gerçeksizlik.</p>

  <p>“‘Geri,’” dedi. “‘Geri’nedir? Hiçbirimiz Diçiyu’dan gelmedik. İleri veya geri, ne fark eder?”</p>

  <p>“‘Evet ile hayır arasında ne kadar fark vardır? İyi ile kötü arasında ne fark var?’” dedi yaşlı adam, ona takdirle ama yine de gözlerinde Luis’in bir anlam veremediği bir ifadeyle bakarak. Hüzün müydü bu ifade?</p>

  <p>Bu alıntıyı biliyordu. Hsing ile babası Yao, kütüphaneciliğin yanı sıra Çin klasikleri bilgini olan 3-Tan’dan ders almışlardı ve üçü de Yaşlı Uzun-Kulak hayranıydı. İkinci Çeyrek Daire’de yetişen Luis, sonunda kendini savunmak için çevirisini okuyuncaya kadar kitaptan alıntılar dinlemişti. Kısa bir süre önce kitabı yine okumuş, ne kadarının kendisine bir anlam ifade ettiğini anlamaya çalışmıştı. Liu Yao, hepsini kadim Çin karakterleriyle kopyalamıştı. Bir yıldan fazla zamanını almıştı bu. “Sadece hatla uğraşıyorum,” dedi. O karmaşık, gizemli şekillerin Yao’nun fırçasından akmasını seyrederken Luis, anlaşılır gibi gelen çeviri sözlerden etkilendiğinden çok daha fazla etkilenmişti. Sanki asıl anlamak, anlamamaktı.</p>

  <p class="p28">DÖNÜŞÜM</p>

  <p class="p2">Pirinç samanından yapılan kâğıt, nadir bir şeydi. Elle çok az yazı yazılırdı. Yao, kopyalama için birkaç metre kullanma izni almıştı ama bunu uzun süre dönüşümden alıkoyamazdı. Rulonun parçalarını Çi-Soy dostlarına vermişti. Onlar bir süre bunları duvarlarına asıyorlar, sonra dönüştürüyorlardı. İnsan eliyle yapılmış elzem olmayan hiçbir şey birkaç yıldan fazla varlığını sürdüremezdi. Giyecekler, sanat eserleri, yazıların kâğıt kopyaları, oyuncaklar, hepsi dönüşüme geri verilirdi, ve kimi zaman da bir yas töreniyle yapılırdı bu. Çok sevilen bir oyuncak bebek için bir cenaze töreni. Bir dedenin portresi, aslı dönüştürüleceği zaman elektronik hafızaya alınabilirdi. Sanat uygulamalı, kısa ömürlü veya manevi oluyordu — bir düğün gömleği, beden boyama, bir şarkı, tümnet magazinde bir hikaye. Dönüşüm kaçınılmazdı. <i>Keşif</i> halkının hammaddesi, yine kendileriydi. İhtiyaçları olan her şeye sahiptiler, alıkoyabilecekleri hiçbir şeyleri yoktu. Böyle bir dünyada maruz kalacakları tek fakirlik, gereksiz nesnelere yüklenmiş ya da uzaya bırakılmış enerji/madde kaybından ortaya çıkabilirdi.</p>

  <p>Ya da çok uzun vadede entropiden.</p>

  <p>Bir zamanlar, geminin altında bir çarpışmadan doğmuş hafif bir sıyrığı tamir eden dermatolog alaşım tabancasını birkaç metre ötedeki arkadaşına atmıştı, ama arkadaşı silahı tutamamıştı. Yiten Tabanca’nın film-hikayesi ikinci sınıftaki Ekoloji dersinde dramatik bir an olmuştur. Alet, hafifçe dönerek, yıldızların arasında gittikçe uzaklara sürüklenirken, Ay! diye bağırır çocuklar dehşet içersinde. İşte... bak... gidiyor! Sonsuza kadar gidiyor!</p>

  <p>Yıldızların ışıkları dünyayı hareket ettiriyordu. Hidrojen alıcıları, elektronik ve mekanik sistemlere güç veren minik füzyon reaktörlerini ve <i>Keşif</i>’i hareket ettiren Fresno hızlandırıcıları besliyordu. Minik dünya dışarıdan sadece toz ve fotonlardan etkileniyor, hidrojen atomlarından başka hiçbir şeyi içeri almıyordu.</p>

  <p>İçerisi ise tamamen kendi kendine yeten, kendi kendini yenileyen bir dünyaydı. İnsan teninden düşen her bir hücre, kumaş veya üründen düşen her bir toz zerreciği, yaprak veya ciğerden çıkan her bir su buharı molekülü filtrelere ve dönüştürücülere çekilip saklanıyor, bir araya getiriliyor, yeniden kullanılıyor, yeniden biçimlendiriliyor, yeniden doğuyordu. Sistem bir dengedeydi. Acil durumlar için henüz hiç kullanılmamış yedekler, ayrıca Tan’ın sözünü etmiş olduğu, kısmen geminin kopyasını çıkartamadığı hammaddelerden, kısmen de ileri teknoloji parçalarından oluşan Dönüştürülemeyen Malzeme Yedeği vardı: Bunlar iki kargo limanında depolanmıştı ve inanılmayacak kadar az miktardaydı. Neredeyse kapalı devre sayılabilecek bu sistemde termodinamiğin ikinci kanununun etkileri neredeyse tamamen durdurulmuştu.</p>

  <p>Her şey düşünülmüş, taşınılmış, her şeyin çaresi bulunmuş, tedbiri alınmıştı. Yaşamın bütün ihtiyaçları. <i>Ben neden buradayım? Neden?</i> Yaşam için bir amaç: Bir neden. Sıfırlar bunu bile sağlamaya çalışmışlardı.</p>

  <p>İki asırlık yolculuğun bütün orta nesillerinin varlık nedenleri, geminin görevini ya da kendi görevlerini yerine getirebilsinler diye hayatta ve sağlıklı kalmaktı, gemiyi layığıyla yürütmekti, bir başka neslin kullanımına hazır etmekti, bu hepsinin varlığını gerektiren bir amaçtı. Sıfırlar, yani arz doğumlular için çok anlamlı bir amaç. Keşif. Kâinatın araştırılması. Bilimsel haber. Bilgi.</p>

  <p>Bir geminin kapalı ve tam dünyası içinde yaşayıp ölen insanlar için ilgisiz, gereksiz, anlamsız bir bilgiydi bu.</p>

  <p>Bilmedikleri bir şeyi neden bilmek ihtiyacı duysunlardı ki?</p>

  <p>Onlar yaşamın içeride olduğunu biliyorlardı: ışık, sıcaklık, nefes, dostluk. Dışarısının bir hiç olduğunu biliyorlardı. Boşluk. Ölüm. Sessiz, çabuk, mutlak ölüm.</p>

  <p class="p28">SENDROM</p>

  <p class="p2">“Bulaşıcı hastalıklar” okunan ve tarih filmlerinde korkunç resimleri görülen bir şeydi. Her nesilden birkaç kanser, birkaç bedensel rahatsızlık çıkardı; çocuklar kollarını kırar, atletler daha da fazlasını yapardı; kalp ve diğer organlar bozulur veya eskirdi; hücreler kendi programlarını izler, yaşlanır ve ölürdü; insanlar yaşlanır ve ölürdü. Doktorların en önemli sorumluluğu, ölümün insanı çok yormadan gerçekleşmesini sağlamaktı.</p>

  <p>Melekler, ölmekte olan bir insanı hipnoz, dualar, müzik ve diğer teknikler vasıtasıyla transa yönlendirerek ölümü dindarca bir cemaat uygulaması haline sokan “pozitif ölüm” konusunda pek güçlü olduklarından doktorları bu sorumluluktan bile kurtarmışlardı; ölüm insanı kendinden geçiren bir coşkuyla karşılanıyordu.</p>

  <p>Doktorların çoğu neredeyse sadece gebelik, doğum ve ölümle ilgileniyordu: “Rahat çıkış, rahat giriş.” Hastalıklar ders kitaplarındaki kelimelerdi sadece.</p>

  <p>Ama sendromlar vardı.</p>

  <p>İlk ve İkinci Nesillerden erkeklerin birçoğunda, otuzlu ve kırklı yaşlarında isilik, letarji, eklem ağrıları, mide bulantısı, konsantrasyon bozukluğu ve halsizlik görülmüştü. Bu sendroma GD yani gövdesel depresyon adı verilmişti. Doktorlar bunun psikogenetik olduğu kararına varmışlardı.</p>

  <p>Bazı meslek alanlarının cinsiyetlere göre sınırlandırılması GD sendromuna karşı alınan bir tedbirdi. Alınacak tedbir tartışmaya açılmış ve oylamaya sunulmuştu: erkekler bütün yapısal bakım ve dermatoloji işlerini yapacaklardı. Bu ikinci iş —yani dünyanın uzaya bakan derisinin onarımı ve bakımı— eva yapılmasını gerektiren tek işti: Yani dünyanın dışına çıkılmasını.</p>

  <p>Karara yüksek sesle karşı çıkanlar olmuştu. Güç dengesizliğinin belki de en eski, en derin kuramlarından olan “işbölümü”, yani o bir seri hayali, mantığa ters kurallar ve yasaklar burada da, aklı selimin ve dengenin, yaşam pahasına da olsa korunması gereken bu yerde de kurumlaştırılacak mıydı?</p>

  <p>Konseydeki ve çeyrek daire toplantılarındaki tartışmalar uzun süre devam etti. Cinsiyet sınırlamasından yana olanlar, çocuk doğuramayan ve besleyemeyen erkeklerin, hormonlarla alakalı saldırganlık ve gösteriş ihtiyacının yanı sıra, daha fazla olan kas güçlerini değerlendirme gereği yüzünden de ek bir sorumluluğa ihtiyacı olduğunu öne sürüyordu.</p>

  <p>Çok sayıda kadın ve erkek bu düşünceyi, kelimenin her anlamıyla mesnetsiz buluyordu. Biraz daha fazla sayıda olanlar ise yeterince ikna edici bulmuştu. Yurttaşlar oylarıyla, bütün evaları erkeklerle sınırlamayı seçti.</p>

  <p>Üzerinden bir nesil geçince, bu ayarlama artık pek sorgulanmaz olmuştu. En gözde mazeret, erkeklerin kadınlara nazaran biyolojik olarak daha feda edilebilir olması nedeniyle daha tehlikeli işleri de onların yapmasının gerektiğiydi. Aslında kimse eva yaparken ölmemiş, hatta tehlikeli dozlarda radyasyona bile maruz kalmamıştı; fakat tehlike hissi bu kuralı gerçekte olduğundan daha da etkileyici kılıyordu. Gerekenden çok daha fazla sayıda hareketli, atletik yapılı oğlan dermatoloji için başvuruyor, düzenli eva eğitimleri görüyor, yedek listeye alınıyordu. Evaadamların farklı bir kıyafetleri vardı: Kahverengi çadır bezinden şortları, üzerine yıldızlar işlenmiş kollukları vardı.</p>

  <p>GD salgını zamanla alçak bir seviyede sabitlenmişti; bu kimilerine göre eva sınırlamasıyla ilgili bir düşüştü, kimilerine göre değildi.</p>

  <p>Üçüncüler, hiçbir zaman açıklanamayan ve şans eseri sadece birkaç yıl devam eden ani düşükler ve ölü doğum vakalarının sıklığıyla uğraşmak zorunda kalmıştı. Bu olay, sonunda optimum yedek oranına varılıncaya kadar geç yaş hamilelikleriyle iki çocuklu ailelerin artmasına neden olmuştu.</p>

  <p>Dördüncü ve Beşinci nesillerde, belki bağlantılı ve çok daha zayıf düşürücü birkaç semptom daha kendini gösterdi; bunlar teşhis edilse de tanımlanamadığından dokunsal hassasiyet sendromu, DHS diye adlandırıldı. Belirtiler çeşitli yerlerdeki ağrılar ve aşırı sinir hassasiyetiydi. DHS’den mustarip olanlar kalabalıktan kaçıyor, yemekhanelerde yemek yiyemiyor, dokundukları her şeyin canlarını yaktığından şikâyet ediyorlardı; kara gözlükler, kulak tıkaçları kullanıyor, el ve ayaklarını çırap adını verdikleri şeylerle örtüyorlardı. Herhangi bir açıklama getirilemediği, bir çare bulunamadığı için bu dertten korunmanın yollarına dair masallar yazılmaya, insanlar arasında tedavi yöntemleri uydurulmaya başladı. İkinci Çeyrek Daire’de DHS oranı azdı;. böylece Çi-Soy beslenme yöntemi —pirinç, soya, zencefil ve sarımsak— taklit edilmeye başlandı. Münzevi bir hayat belirtileri hafifletiyor gibiydi o yüzden DHS olan insanların bir kısmı çocuklarını çocuksürüsünden ve okuldan uzak tutmaya çalıştı. Fakat bu noktada devreye yasalar girdi. Ebeveynin, Anayasa tarafından belirlenmiş çocuk ve cemaat refahını kısıtlama ve Eğitim Konseyinin hükümlerini görmezden gelme hakkı yoktu. Çocuklar okula gittiler ve gözle görülür bir kötü etkisini görmediler. Kara gözlükler, kulak tıkaçları ve çıraplar liseliler arasında geçici bir heves olarak rağbet gördü ama bu rahatsızlık yirmi yaşın altında çok az insanı etkiledi. Melekler Saadet uygulayıcılarından hiçbirinin DHS’den mustarip olmadığını ve bu hastalıktan kaçmak için bütün yapılması gerekenin nasıl mutlu olunacağını öğrenmek olduğunu iddia ettiler.</p>

  <p class="p28">MELEKLERİN ATALARI</p>

  <p>Sıfırların en genci 0-Kim Jan Gemiye Biniş’te on günlüktü.</p>

  <p>0-Kim Jan, uzun yıllar boyunca Konsey’de ağırlık sahibi oldu. Bu kadının dehası örgütlenme, düzen, katı ve tarafsız bir idare konusundaydı. Çi-Soylar ona Konfiçyus Hanım diyorlardı.</p>

  <p>Geç yaşında bir oğlu olmuştu, 1-Kim Terry. Bir ilkokul içneti programcısı olan oğlu, 0-Kim Jan 79 yılında ölünceye kadar gövdesel depresyon krizleriyle kesintilere uğrayan silik bir hayat yaşamıştı. Kim Jan Sıfırların, arzdoğumluların sonuncusuydu. Onun ölümü çok ciddiye alınmıştı.</p>

  <p>Cenazesine büyük bir kalabalık katılmıştı, Temenos’un bile alamayacağı kadar büyük bir kalabalık. Merasim tümnette yayınlanmıştı. Neredeyse dünyadaki herkes bunu izleyerek yeni bir dinin başlangıcına tanık olmuşlardı.</p>

  <p class="p28">KİLİSE VE DEVLET</p>

  <p class="p2">Anayasa, inançların politikadan kesin ayrımı konusunda son derece açıktı. 4. Madde özellikle, <i>Keşif</i>’in yolculuğu tasarlandığı zaman güçlü hükümetleri dahi denetiminde bulunduran din de dahil olmak üzere, tarihte büyük yer tutan tüm tektanrıcı dinleri kesin bir dille zikretmişti. “Seçim konusunda baskı yapılması, yasama yetkisi olan bir heyetin, Yahudilik, Hıristiyanlık, Müslümanlık, Mormonluk veya herhangi başka bir dini itikat ya da kurumun ilke veya inançlarına göre açık veya gizli ibadet ile mütalaası” yönündeki herhangi bir girişim, eğer özel olarak atanmış Dini İstismarı Araştırma Komitesi tarafından da doğrulanırsa kamu önünde kınama, mevki indirimi veya sorumluluk gerektiren herhangi bir vazifeden sürekli men edilmeyle cezalandırılabilecekti.</p>

  <p>İlk birkaç onyıl içinde 4. Madde’yi ihlal etmek için birçok girişim olmuştu. Tasarımcılar, <i>Keşif</i>’in mürettebatını aklın bilimsel yansızlığını gözeterek seçmeye çalışmış olsalar da, tek tanrılı din inançlarının anlayışı tek bir yolla sınırlandırma eğilimi bilimlerinin büyük bir bölümüne derinlemesine işlemişti bile. Mahsus son derece heterojen bir yapıda oluşturulmuş bir nüfusta hoşgörü alışkanlığının erdemden çok gereklilik olmasını beklemişlerdi. Yine de Sıfır Nesli’nde, daha önce din konusunda pek fazla düşünmemiş veya dine düşmanca yaklaşmış olanlar, birkaç yıl süren uzay yolculuğu sonrasında kendilerine Mormon, Müslüman, Hıristiyan, Yahudi, Budist, Hindu demeye başlamıştı. Dini yakınlaşmaların ve uygulamaların, dünya üzerindeki insanlardan ve dünyanın kendisinden aniden, mutlak ve geri dönüşü olmayan bir şekilde uzaklaşmaları yüzünden ihtiyaç duydukları desteği ve huzuru verdiğini fark etmişlerdi.</p>

  <p>Sadık ateistler bu sofuluk patlaması karşısında çileden çıkmışlardı. Köktendinci Temizliğin yarattığı vahşetin canlı hatıraları ve Tanrı adına yapılan bitmek tükenmek bilmeyen soykırımların tarihsel kanıtları, en ılımlı toplu tapınma biçimlerinin üzerine bile gölge düşürüyordu. Değişik fikir ve üsluplara açık olan görüş, boşu boşuna dikkat çekmeye çalışıyordu. Suçlamalar yapılıyor, karşılıklı meydan okunuyordu. Dini İstismarı Araştırma Komitesi tekrar tekrar toplanıyordu.</p>

  <p>Fakat Sıfırdan sonra gelen nesiller kendilerini uzaklaşmış hissetmemişlerdi; onlar doğdukları yerde, kendi ebeveynlerinin doğmuş olduğu yerde yaşıyorlardı. Üstelik insanların melezleşmesi atalarından gelen sofuluğu önemsiz kılmıştı. Yahudi Presbiteryen Zerdüşt birinin, hangi yolun erdemlerine sadık kalacağını seçmesi kolay değildi. Sünni, Mormon ve Brahman bir geçmişe sahip biri için birbirine zıt erdemlerin hepsinden vazgeçmek hiç de zor sayılmazdı.</p>

  <p>0-Kim öldüğü zaman, 4. Madde’ye yıllardır başvurulmamıştı. Dini uygulamalar vardı ama hiç dini kurum yoktu. Bu uygulamalar ya şahsi, ya da aile içinde oluyordu. İnsanlar isterlerse oturup nefeslerini ayarlayarak meditasyon yapabilirler, yollarını bulmak için veya şükretmek amacıyla dua edebilirlerdi. Bir aile İsa’nın doğumunu, Ganeş’in iyiliğini veya Hamursuz’u, aysız yılın iyi kötü denk düşen günlerinde anardı. Bütün merasimler içinde, her zaman için toplu yapılan cenaze törenleri, dinin gerekleri kadar tuzaklarını da ortaya çıkartacak merasimlerdi. Eski güzel lisanların eski güzel kelimeleri konuşuluyor, matem ve teselli törelerine riayet ediliyordu.</p>

  <p class="p28">CENAZE VE SAADETİN DOĞUMU</p>

  <p class="p2">0-Kim ateşli bir ateistti. “Elektrikli testere üç yaşındaki bir bebek için ne kadar gerekliyse, Tanrı da insanlar için o kadar gerekli,” derdi. Cenaze töreni tabiatüstü bahislerden ve kutsal kitaplardan yapılan alıntılardan tamamen arınmıştı. İnsanlar kısaca —kimisi yeterince kısa olmasa da— 0-Kim’in kendi hayatları, hatta herkesin hayatı üzerindeki etkisi, karizması, bozulmayan dürüstlüğü, gelecek nesiller için beslediği güçlü, esirgeyici, çözümler üreten kaygısı hakkında konuştu. Bu “Son Arzdoğumlu”nun ölümü hakkında hisli sözler edildi. Bu merasimi seyreden çocukların çocukları, Kurucular’ın yolladıkları Misyon sonuca vardığında —Hedefe varıldığında— hayatta olacaktı. O zaman Kim Jan’ın ruhu onlarla olacaktı.</p>

  <p>Sonunda, âdet üzerine, merhumun çocuğu son sözü söylemek üzere ayağa kalktı.</p>

  <p>1-Kim Terry, insanların ve içnet kameralarının önündeki, annesinin beyazlara sarılmış naaşının yattığı tabutun bulunduğu podyuma çıktı. Hareketlerinde büyük bir kararlılık, bir amaç vardı. Onu tanıyan insanlar değişmiş olduğunu görüyordu — kendinden emin ve sakindi. Ne gözleri yaşlıydı, ne de sesi titriyordu. Bütün Temenos katını dolduran kalabalığa baktı. “Nur içindeydi,” demişti birkaç kişi daha sonra onun için.</p>

  <p>“Bedeni Arz’da doğmuş olanların en sonuncusu da gitti,” dedi berrak, güçlü bir sesle; birçok kişiye Konsey’de iyi bir konuşmacı olan annesini hatırlatarak. “Bedeni o görkemli güzelliğin sadece parlak bir gölgesi olmuştu, şimdi o güzelliğe kavuştu. Biz burada, şimdi, bedenden uzaklaşıp ruh âleminin derinliklerine bir yolculuğa çıktık. Biz hürüz. Biz karanlıktan, günahtan, Arz’dan tamamen kurtulmuş bir haldeyiz. Geleceğin koridorlarından size bir haber getiriyorum. Ben habercinizim, meleğinizim. Siz, sizler de meleksiniz. Sizler seçilmiş olanlarsınız. Tanrı sizi çağırdı, sizi isminizle çağırdı. Hepiniz kutsandınız. Sizler ilahi varlıklarsınız, saadet içersinde yaşamaya davet edilmiş kutsal ruhlar. Bizim bütün yapmamız gereken kim olduğumuzu bilmek, yani semaların sakinleri olduğumuzu bilmek. Kutsanmış olanlar olduğumuzu, semadadoğanlar olduğumuzu, ebedi yolculuk için seçilmiş olanlar olduğumuzu bilmek. Her birimizin kutsal olduğunu, saadet içinde yaşamak için doğduğumuzu ve daha büyük bir saadet için ölecek olanlar olduğumuzu bilmek.”</p>

  <p>Kollarını şaşkın, sessiz kalabalığa doğru büyük, ağırbaşlı bir kutsama hareketiyle kaldırdı.</p>

  <p>Bir yirmi dakika kadar daha konuştu.</p>

  <p>“Üzüntüsünden keçileri kaçırmış,” dedi kimisi Temenos’tan ayrılırken veya setlerini kapatırken; alaycılar ise, “Yoksa rahat bir nefes alabildiği için mi?” dediler. Ama birçok insan Kim Terry’nin akıllarına soktuğu fikirleri ve imgeleri tartıştı, bilmeseler de özlemini duydukları veya dile getirememiş olsalar da hissetmiş oldukları bir şeyi onlara bahşettiğini sezdi.</p>

  <p class="p28">MELEKLERİN ORTAYA ÇIKIŞI</p>

  <p class="p2">Cenaze bir çığır açmıştı. Artık dünyada yaşayan hiç kimse asıl gezegeni hatırlamıyordu; orada olanların da onları hatırlıyor olduklarını düşünmeleri için bir neden yoktu. Tabii ki <i>Keşif</i>’in ilerleyişiyle ilgili muntazam radyo mesajları Anayasa’da belirtildiği üzere yollanıyordu, ama dinleyen kimse var mıydı acaba?</p>

  <p>Dördüncü Çeyrek Daire’den Nubeteller grubu tarafından söylenen, hoş ezgili berbat bir şarkı olan “Boşluğun Yetimleri” bir gecede moda olmuştu. ayrıca insanlar 1-Kim Terry’nin konuşması hakkında konuşup duruyorlardı.</p>

  <p>Kimisi merakından, kimisi endişesinden onunla konuşmak için evalanına gittiler. Onları, yan komşusu olan 2-Patel Jimmy ve 2-Lung Yuko çifti karşıladı. Terry’nin dinlendiğini söylediler ama o akşam bir konuşma yapacaktı. Temenos’ta konuştuğu sırada siz de o harika şeyleri hissettiniz mi? diye sordular. Ne kadar farklı olduğunu, ne kadar değiştiğini siz de gördünüz mü? Biz onun değişimini izledik, dediler, onun bilgeleşmesini, nurlanmasını, güzel konuşmaya başlamasını izledik. Gelin onu dinleyin. Bu akşam konuşacak.</p>

  <p>Gidip Terry’nin Saadet hakkında konuşmasını dinlemek bir süre için moda haline geldi. Bu konuda bir sürü fıkra üretildi. Ateistler bu tapınma isterisi ve iyi yüzlü bencillik konusunda küplere biniyorlardı. Sonra insanların bir kısmı bu olayı unuttu; bazıları da Terry, Jimmy ve Yuko ile akşam toplantıları için birbirini izleyen döngülerde, birbirini izleyen yıllarda Kim evalanına gitmeye devam ettiler. İnsanlar kendi evalanlarında da, küçük kutlamalar, şarkılar, tefekkürler ve ibadetlerle geçen toplantılar yaptılar. Bu toplantılara meleklerin neşesi adını verdiler ve kendilerine de saadet içindeki dostlar veya melekler dediler.</p>

  <p>Kim’in bu taraftarları kendi isimlerini bir çeşit unvan gibi Melek ismiyle bağdaştırmaya başlayınca Konsey toplantılarında hatırı sayılır bir hoşnutsuzluk ve tartışma yaşandı. Melekler bu tür bir grup tanımlamasının ayrımcılık tehlikesi barındırdığını kabul etti. Terry’nin kendisi de taraftarlarına, çoğunluğun iradesine karşı koymamalarını söyledi: “Çünkü bilsek de bilmesek de, hepimiz melek değil miyiz?”</p>

  <p>Yuko, Jimmy, Jimmy’nin küçük oğlu Saadetli, Terry’nin daha önce annesiyle paylaştığı evalanında yaşıyorlardı. Her gece düzenlenen toplantıları onlar idare ediyordu. Kim Terry gittikçe toplantılardan elini eteğini çekiyordu. İlk yıllarda Birinci Meydan Çeyrek Dairesi’nde veya Temenos’taki toplantılarda zaman zaman konuşuyordu ama yıllar ilerledikçe toplum içine gitgide daha az çıkmaya başladı; taraftarlarıyla sadece içnetten konuşuyordu. Evalanındaki toplantılara katılanların yanına kısa süreliğine çıkıp onları kutsuyor, yüreklendiriyordu; ama ona inanan taraftarları, onun sürekli olan meleksi varlığına kıyasla bedensel varlığının önemsiz olduğuna inanıyordu. Bedenle ilgili meseleler saadeti bulandırıyor, ruhun ihtiyaçlarını gizliyordu. “Benim yürüdüğüm koridorlar, bu koridorlar değil,” diyordu Terry.</p>

  <p>123 yılındaki ölümü bir çeşit coşkuyla karışık derin bir matem isterisine neden olmuştu, çünkü hararetli yorumcusu 3-Patel Saadetli’nin açıkladığı şekliyle onun Hakikat doktrinini yürekten kabul eden taraftarları, görünüşteki ölümünü, gemi dünyasının sadece ulaşmak için bir yol, daha doğrusu “saadet vasıtası” olduğu Gerçek Dünya’da yeniden doğum olarak kutlamışlardı.</p>

  <p>Patel Saadetli, Terry’nin ve ebeveyninin ölümünden sonra Kim evalanında tek başına yaşamış, burada toplantılar yapmış, evlerdeki Şenliklerde konuşmuş, içnette söylevler vermiş, <i>Melekten Meleklere</i> adını verdiği sözler ve düşüncelerin bir derlemesi üzerinde çalışmış ve bunu yaymıştı. Patel Saadetli çok akıllı, çok hırslı, kendini bu işe adamış bir adamdı, tam bir örgüt dehasıydı. Onun gözetimi altında Şenlikler gittikçe daha düzenli ve daha az kendinden geçirici olmuş; aslında artık oldukça sakin geçmeye başlamıştı. Meleklerin çoğunun benimsediği, erkekler için renksiz şort ve kurta, kadınlar için ise beyaz elbise ve eşarptan oluşan giyim tarzından vazgeçilmesini istedi. Hepimiz melek değil miyiz?</p>

  <p>Onun liderliğinde, gerçekten de, daha fazla sayıda insan melek olduğunu beyan etti. İkinci yüzyılın ilk birkaç on yılında bu inanca yönelenlerin sayısının artması, Patel Saadetli’nin tanrı olarak Terry’ye tapılan, bu yüzden de laik yetkeyi tehdit eden dini bir mezhep oluşturduğu ve yaydığını öne süren bir grup insan tarafından Dini İstismar konusunda 4. Madde’ye başvurmasına neden olmuştu. Merkezi Konsey hiçbir zaman bu suçlamayı araştırması için bir komite toplamadı. Melekler, Kim Terry’ye bir rehber ve hoca olarak saygı gösterdikleri halde onu herhangi başka birinden daha ulvi görmediklerini açıklamışlardı. Hepimiz melek değil miyiz? Patel Saadetli, Saadet uygulamasının hiçbir şekilde siyaset ve idareyle ters düşmediğini, tam tersine her konuda desteklediğini öne sürerek onları ikna etti: Çünkü dünyanın yasaları ve usulleri, Saadet’in yasaları ve usullerinin ta kendisiydi. <i>Keşif</i>’in Anayasası kutsal bir buyruktu. Gemideki yaşam zaten saadetin kendisiydi — ölümsüz gerçeğin neşeli bir fani taklidi. “Mükemmel bir yasanın takipçileri, niye yasaya uymasınlar ki?” diye sordu. “Neden meleksi bir düzen isteyenler düzensizlik peşinde olsunlar? Semanın sakinleri neden yaşamak için başka bir yer ve yol arasınlar?”</p>

  <p>Melekler gerçekten de son derece iyi yurttaşlardı, yurttaşlıkla ilgili bütün görevlerinde faal ve yardımseverlerdi; toplumsal yükümlülüklerini yerine getirmeye hazır, çalışkan komite ve Konsey üyeleriydiler. Aslına bakılacak olursa da artık Merkezi Konsey’in yarıdan fazlası melekti. Artık birçok kişi tarafından yaşamın tanıdık, bildik bir unsuru olarak kabul gören, Şenliklerin huzur ve birliğinin zevkine varan, Patel Saadetli’ye çok yakın ve kendilerini tamamen ona adamış olan sıradan meleklerdi bunlar, âli melekler veya başmelekler değil. Saadet inancı ve uygulamalarının herhangi bir şekilde ahlaka aykırı olabileceği, melek olmanın isyancılıkla bir tutulabileceği fikri kesin olarak saçma bulunuyordu.</p>

  <p>Artık yetmişli yaşlarına gelmiş, yılmaz bir hareketlilik içersinde olan Patel Saadetli hâla Kim evalanında yaşıyordu.</p>

  <p class="p28">İÇERSİ, DIŞARSI</p>

  <p class="p2">“İki çeşit insan olabilir mi...” dedi Luis Hsing’e. Sonra o kadar uzun bir ara verdi ki Hsing atılıp cevap verdi: “Evet. Belki de üç çeşit vardır. Cüretkâr düşünürler beşe kadar olduğunu varsaymışlar.”</p>

  <p>“Hayır. Sadece iki. Dillerini bir tüp şeklinde yuvarlayabilenler ve yuvarlayamayanlar.”</p>

  <p>Hsing ona dilini çıkarttı. Altı yaşından beri Luis’in dilini yuvarlayarak ıslık çalabildiğini; onun ise bunu yapamadığını ve bunun genetik bir özellik olduğunu biliyorlardı.</p>

  <p>“İnsan çeşitlerinden birinin,” dedi Luis, “bir eksiği, bir ihtiyacı var, belli bir vitamin alması gerekiyor. Diğerinin alması gerekmiyor.”</p>

  <p>“Neymiş bu?”</p>

  <p>“İnanç Vitamini.”</p>

  <p>Hsing düşündü.</p>

  <p>“Genetik değil,” dedi Luis. “Kültürel. Metaorganik. Fakat metabolik bir yetersizlik olarak bireysel düzeyde hakiki ve kesin. İnsanların bir inanca ihtiyaçları ya vardır, ya yoktur.”</p>

  <p>Hsing düşünmeye devam ediyordu.</p>

  <p>“İnananlar, diğerlerinin inanmadığına inanmıyorlar. İnanmayan insanlar olduğuna inanmıyorlar.”</p>

  <p>“Umut?” diye bir öneride bulundu Hsing.</p>

  <p>“Umut inanç değildir. Umut, çok gerçekçi olmasa bile gerçekliğe bağlıdır. İnanç gerçekliği devre dışı bırakıyor.”</p>

  <p>“‘Söyleyebildiğiniz isim, doğru isim değil,’“dedi Hsing.</p>

  <p>“İçinde yürüyebildiğiniz koridor, doğru koridor değil,” dedi Luis.</p>

  <p>“İnanmanın zararı ne?”</p>

  <p>“Gerçek ile gerçek dışını karıştırmak tehlikeli,” dedi Luis hemen. “Arzu ile gücü, benlik ile kâinatı karıştırmamak lazım. Son derece tehlikeli.”</p>

  <p>“Uuuf.” Hsing bu abartı karşısında yüzünü buruşturdu. Bir süre sonra, “Terry’nin annesi bunu mu kastetmişti?” dedi. “‘Lektriklitesere üç yaşındaki bir bebek için ne kadar gerekliyse, Tanrı da insanlar için o kadar gerekli.’ Lektriklitesere ne acaba?” dedi.</p>

  <p>“Bir silahtır belki de.”</p>

  <p>“Rosa âli melek olmadan önce onunla Şenliklere giderdim. Aslında büyük bir kısmından hoşlanıyordum. Şarkılardan. Sonra şeyleri, yani öyle sıradan şeyleri övmeleri, insanın yaptığı her şeyin kutsal olduğunu söylemeleri hoşuma giderdi. Bilmiyorum. Hoşlanmışım,” dedi Hsing biraz kendini savunurcasına. Luis başıyla onayladı. “Ama kitaptan o tuhaf zımbırtıları okumaya başladıklarında, ‘yolculuk’un aslında ne olduğu ile ilgili bölümleri, ‘keşif’in aslında ne anlama geldiğiyle ilgili bölümleri okurlarken daralıyordum. Temel olarak, dışarıda hiçbir şey olmadığını söylüyorlar. Bütün kâinat içeride. Bu garip.”</p>

  <p>“Haklılar.”</p>

  <p>“Yok ya?”</p>

  <p>“Bizim açımızdan... haklılar. Dışarıda hiçbir şey yok. Boşluk. Toz.”</p>

  <p>“Yıldızlar... galaksiler!”</p>

  <p>“Bir ekrandaki ışık lekeleri. Onlara ulaşamayız, onlara varamayız. Biz varamayız. Bizim Yaşamımız süresince olmayacak. Bizim kâinatımız bu gemi.”</p>

  <p>Bu insana sıradan gelecek kadar tanıdık ve bir o kadar yabancı bir düşünceydi ve Hsing’in sinirlerini bozdu. Hsing yine düşünmeye başladı.</p>

  <p>“Üstelik buradaki yaşam mükemmel,” dedi Luis.</p>

  <p>“Öyle mi?”</p>

  <p>“Huzur var, bolluk var. Işık var, ısı var. Emniyet var, özgürlük var.”</p>

  <p>Ee, tabii ki, diye düşündü Hsing ve bu yüzüne yansıdı.</p>

  <p>Luis sıkıştırmaya devam etti— “Sen Tarih okudun. Bütün o çekilen acılar. Sıfıraltı nesillerden gelen biri hiç bizim kadar iyi yaşayabilmiş mi? Yarısı kadar iyi hatta? Çoğu, sürekli korku içindeymiş. Acı içindeymiş. Cahilmişler. Para ve din için birbirleriyle savaşmışlar. Hastalıklardan, savaşlardan, yiyecek sıkıntısından ölmüşler. Her şey Şehir Merkezi 2000 ve Cengel’deki gibiymiş. Cehennemmiş orası. Burası cennet. Melek Terry haklıymış.”</p>

  <p>Hsing, Luis’in şiddetli sözleri karşısında şaşırmıştı. “Yani?”</p>

  <p>“Yani, atalarımız bizi bir cehennemden başka bir cehenneme, cennetin içinde yollamamış mı? Böyle bir düzende gizli tehlikeyi görebiliyor musun?”</p>

  <p>“Şey,” dedi Hsing. Luis’in metaforu hakkında düşündü. “Şey, Altılar için, biraz haksızlık gibi görünebilir. Bizim için pek bir şey fark etmeyecek. Biz evaya çıkamayacak kadar sarsak oluruz herhalde. Gerçi ben iki büklüm de olsam dışarı çıkıp neye benzediğine bir bakmak isterim. Cehennem bile olsa.”</p>

  <p>“İşte bu yüzden sen bir melek değilsin. Sen yaşamımızın, yolculuğumuzun kendinden başka bir amacı olduğuna inanıyorsun. Bir hedefimiz olduğuna.”</p>

  <p>“Öyle mi yapıyorum? Zannetmem. Ben, öyle olmasını umut ediyorum denebilir. Başka bir yerde bulunmak ilginç olabilir.”</p>

  <p>“Ama melekler başka bir yer olmadığına inanıyor.”</p>

  <p>“O zaman Şindiçiyu’ya vardığımızda onları bir sürpriz bekliyor olacak,” dedi Hsing. “Ama düşününce, sanırım hepimizi bekliyor... Neyse işte, Canaval için şu grafiği yapmam lazım. Sınıfta görüşürüz.”</p>

  <p>Bu konuşmayı yaptıklarında on dokuz yaşında, fakülte ikinci sınıf öğrencisiydiler. İkinci sınıf öğrencilerinin daima inanç ve inançsızlığı, varlığın amacını tartıştıklarını bilmiyorlardı.</p>

  <p class="p28">ARZDAN HABERLER</p>

  <p class="p2"><i>Keşif</i> Diçiyu gezegeninden yani Arz’dan ayrıldığından beri önünden ve arkasından mesajlar gelmeye devam ediyordu. İlk Nesil boyunca birçok kişisel mesaj da alınmıştı. <i>Ross Betti’nin Torunları: Badgerwood’da herkes sizi canı gönülden destekliyor!</i> Yıllar ilerledikçe bu tür iletiler gittikçe azaldı. Zaman zaman önemli sayılabilecek kesintiler oluyordu, bir keresinde neredeyse bir yıl sürmüştü; ayrıca mesafe de açıldıkça ve özellikle son beş yılda bazı nedenlerle sapmalar, gecikmeler ve kısmi kayıplara sıkça rastlanmaya başlamıştı. Yine de <i>Keşif</i> unutulmamıştı. Haberler geliyordu. Görüntüler ulaşıyordu. Başlangıç Gezegeni’nden biri veya bir program sürekli haber, bilgi, teknolojik gelişmeler, şiir veya roman; arada sırada politik yorumlara, edebiyata, felsefeye, eleştiriye, sanata, belgesellere ait süreli yayınlar; yine aynı konularda koca ciltler yollayıp duruyordu; fakat bütün tanımlar değişmişti ve insan seyrettiği veya okuduğu bir şeyin uydurulmuş mu, yoksa gerçek mi olduğunu bilemiyordu çünkü Arz gerçeği, Arz kurmacasından nasıl ayırt edilebilirdi; bilimsel araştırma bilgileri de bir o kadar kötüydü çünkü yapılan keşiflerin herkes tarafından bilindiğini düşünüp, kullandıkları terimleri açıklamayı unutuyorlardı. Birinci ve İkinci Nesiller zamanlarını, arzularını ve akıllarını Diçiyu’dan gelenleri incelemeye ve yorumlamaya adamışlardı. (Arapça) Hakiki İnançlılar ve Hakikatli İnançlılar denilen, dini felsefe akımları olduğu belli olan düşünceler arasındaki veya ulusal ya da etnik ayrımlar olma ihtimali bulunan zıtlıklar hakkındaki raporlar üzerine Birinci ve Dördüncü Çeyrek Dairelerde fikirler üretilip durmuştu. Bu fikir veya inanç zıtlaşması nedeniyle Diçiyu’da binler ya da milyonlar —iletilerde milyarlardan söz ediliyordu ama mutlaka bir hata veya kayma söz konusuydu— yani sonuç olarak büyük sayılarda insanlar birbirlerini öldürmüştü. <i>Keşif</i>’te fikirler, inançlar ve zıtlıkların ne olabileceği hakkında şiddetli tartışmalar yaşanmıştı. Tartışmalar onlarca yıl devam etmiş ama kimse bu yüzden ölmemişti.</p>

  <p>Üçüncü ve Dördüncü Nesillere gelindiğinde, Arz’dan gelen iletilerin genel içeriği o kadar eski kalmıştı ki sadece bu işe aşırı düşkünlüğü olanlar iletileri yakından takip ediyordu; insanların çoğu iletilerle hiç ilgilenmiyordu. Eğer Diçiyu’da önemli bir şey olmuşsa birileri bunu fark ederdi; zaten alınan her şey Arşive giriyordu. Daha doğrusu Arşive girmesi gerekiyordu.</p>

  <p class="p28">4-CANAVAL</p>

  <p class="p2">İlk yıl dersleri için Fakülte Merkezi’ne kayda gelen Hsing, Uçuş Mühendisliği profesörü 4-Canaval Hiroşi’nin, Hsing’in birinci yıl derslerini atlayıp ikinci yıla yazılmasını istediğini öğrenmişti. “İyi ama ya bu bölümü okumayı düşünmüyor olsaydım?” diye sordu kayıt memuruna, bu yukardan gelmiş emre içerleyerek. Fakat bu durum gururunu da okşamıştı; belli ki Canaval lisenin matematik ve astro derslerini izliyordu ve onu gözüne kestirmişti. Gemi 2’ye yazıldı.</p>

  <p>Uçuş mühendisliği saygın bir meslekti ama çekici sayılmazdı, yani bir evaadamlık veya içnet programcılığı gibi değildi. Birçok insan uçuş mühendisliği fikrini biraz tehditkâr bulurdu. Genellikle şöyle açıklarlardı: Birçok işte insan bir hata yapabilir ve tabii ki bu bir sorun yaratırdı (sırça fanusta olan bir olay, sırça fanusta olan diğerlerini de etkileyecektir) ama atmosfer denetimi ve uçuş mühendisliği gibi işlerde bir hata insanlara zarar verebilir, hatta onları öldürebilirdi — <i>herkese</i> zarar verip <i>herkesi</i> öldürebilirdi.</p>

  <p>Bütün sistem, arızalara karşı otomatikman devreye giren tertibatlar, yedekler ve alternatif mekanizmalarla doluydu ama uçuş mühendisliğinin otomatikman devreye giren bir tertibatı olmadığını herkes biliyordu. Bilgisayarlar tabii ki hiç şaşmazlardı ama onları da insanlar kullanıyordu; rotalarının sürekli yeniden ayarlanması gerekiyordu; uçuş mühendislerinin bütün yaptıkları sürekli kendi hesaplarının, bilgisayarın hesaplarının, işlemlerin bir daha, bir daha sağlamasını yapmaktı; girişleri ve geribildirimleri tekrar tekrar kontrol etmekti; hataları kontrol edip düzeltmekti, tüm bunları sayısız kez üst üste yeniden yapmaktı. Eğer hepsinin hesaplamaları ve işlemleri birbirini tutuyorsa, eğer bütün denetimler doğru çıkıyorsa, o zaman bir şey olmuyordu. Baştan başlayıp her şeyi bir kez daha yapıyorlardı.</p>

  <p>Uçuş mühendisliği, yine rağbet görmeyen bir meslek olan bakteri sayımı yapmaktan daha heyecan verici değildi. Matematiksel yetenek ve bunu yapabilmek için gereken eğitim çok çetindi. Öğrencilerin çoğu Gemi derslerini mecburi olan ilk yıldan sonra pek almazdı ve çok azı bu konuda uzmanlaşma yolunu seçerdi. 4-Canaval kendisine gönüllü, ya da bazı öğrencilerinin dediği gibi kurban arıyordu.</p>

  <p>Bu konuya rağbetin azlığı derin bir huzursuzluktan, uğraştığı şeyle —uzaydaki yolculuk, gemidünyasının hareketi, rotası, amacı ile— ilgili bir korkudan doğuyorsa bile kimse bundan söz etmiyordu. Ama Hsing zaman zaman bu konuda düşünüyordu.</p>

  <p>Canaval Hiroşi kırk yaşlarında, kısa boylu, kaba, fırça gibi siyah saçları ve ifadesiz bir yüzü olan, dimdik bir adamdı. Zen Ustaları gibi, diye düşündü Hsing. Luis ile bir akrabalıkları vardı; uzaktan kuzen oluyorlardı; zaman zaman Hsing aralarında bir benzerlik yakalıyordu. Sınıfta hatalara karşı ters, sabırsız, hoşgörüsüzdü. Öğrenciler şikâyet ediyorlardı: Bilgisayar canlandırmasında önemsiz bir hata olduğu zaman bütün işi, saatlerce sürmüş olan çalışmaları “değersiz” diye çöpe atıyordu. Kesinlikle hem kibirli, hem de saplantılıydı ama Hsing onu megalomani suçlamalarına karşı savunuyordu. “Bencil olduğundan değil,” dedi. “Onun bir benliği olduğunu bile sanmıyorum. Sadece işi var. İşi de doğru yapılmalı. Hiç hatasız. Yani, eğer kütleçekim havzasına çok yaklaşmışsak, bu mesafeyi ister kilometreyle ölçün, ister ışık yılıyla, bir şey fark eder mi?”</p>

  <p>“Peki, tamam ama milimetrenin bir zararı olmaz,” dedi çok güzel bir çizelgesi henüz “değersiz” damgası yiyip atılmış olan Aki.</p>

  <p>“Bugün bir milimetre olan şey, on yıl içinde üç ışık yılı oluverir,” dedi Hsing ukalaca. Aki’nin gözlerini devirdiğini fark etti. Umursamadı. Kimse Canaval’ın yaptığı şeyin heyecanını, bir şeyin doğrusunu —hemen hemen doğrusunu değil <i>tam</i> doğrusunu— bulmanın heyecanını anlayamıyor gibiydi. Kusursuzluk. Çok güzeldi, iş çok güzeldi. Soyuttu ama yine de insancıldı, hatta mütevazıydı çünkü ne istediğinin bir önemi yoktu. Üstelik insan işi hızlandıramıyordu; büyük şeye ulaşabilmek için bütün o minicik şeyleri doğru dürüst yapmak, bütün o ayrıntılarla uğraşmak zorundaydı. İzlenecek bir yol vardı. Bu yol üzerinde kalabilmek için de sürekli, bitmeyen, teyakkuz halinde bir dikkat gerekiyordu. Bu dileklerin veya iradenin peşine düşme meselesi değil, olanın peşine düşme meselesiydi. Daima farkında olmak, odaklanmak. Semada bir Gemi Yolculuğu: Cennete yelken açmak. Dışarıda sonsuzluk vardı. Bu sonsuzluğun içinden tek bir yol geçiyordu.</p>

  <p>Eğer bunu bilmek kafanıza girmişse, tartışmaya mahal bırakmayacak şekilde tamamıyla bilgisayarlara bağımlı olduğunuzu hemen hatırlıyordunuz.</p>

  <p>Gemi’nin üçüncü yılında Canaval hep bir problem verirdi öğrencilerine: <i>Bilgisayarlar beş saniyeliğine kesildi. Eldeki koordinatlara ve ortama göre, bilgisayarları kullanmadan bir sonraki beş saniye için rotayı tespit edin.</i> Öğrenciler ya birkaç saat içersinde pes ediyor ya da günlerce bu konuda çalışıp daha sonra bunun bir zaman israfı olduğunu düşünerek pes ediyordu. Hsing problemi teslim etmedi. Sömestr sonunda Canaval kâğıdını istedi. “Tatilde biraz bununla oynarım diye düşünmüştüm,” dedi Hsing.</p>

  <p>“Niye?”</p>

  <p>“Hesaplamalar hoşuma gidiyor. ayrıca ne kadar zamanda çözebileceğimi de merak ediyorum.”</p>

  <p>“Şimdiye dek ne kadar zaman geçti?”</p>

  <p>“Kırk dört saat.”</p>

  <p>Canaval başıyla o kadar hafif bir onay işareti yapmıştı ki belki yapmamıştı bile; sonra döndü. Takdir ettiğini gösterme kabiliyetine sahip değildi.</p>

  <p>Öte yandan keyif alma yetisi vardı; bir şeyleri komik bulduğunda gülerdi, bunlar genellikle oldukça basit şeyler, aptalca hatalar, ahmakça terslikler olurdu. Yüksek sesli bir kahkahası vardı, çocukça bir ha ha ha! Güldükten sonra her zaman, yüzünde büyük bir tebessümle “Aptal! Aptal!” derdi.</p>

  <p>“Gerçekten bir Zen Ustası,” dedi Hsing kantinde Luis’e. “Yani gerçekten. Nefesini denetim altında tutarak, dimdik oturup meditasyon yapıyor. Oturmak için saat dörtte kalkıyor. Üç saat. Keşke ben de öyle yapabilsem. Benim yirmide yatmam lazım, yoksa hiç çalışamam.” Luis’den istediği tepkiyi görmeyince, “Peki ya senin s-cesedin nasıl?” dedi.</p>

  <p>“Sanal iskelete döndü,” dedi Luis, hâlâ aklı başka yerlerdeymiş gibi.</p>

  <p>Fakülte öğrencileri üçüncü yıllarında kendilerine bir meslek seçerlerdi. Hsing Gemi’deydi, Luis ise Tıp’ta. Artık birlikte aldıkları ders yoktu ama her gün kantinde, jimnastik salonunda veya kütüphanede buluşuyorlardı. Artık birbirlerinin odalarını ziyaret etmiyorlardı.</p>

  <p class="p28">SIRÇA FANUSTA CİNSELLİK</p>

  <p class="p2">Sevgililer uzaklara kaçmazlar (uzak neresi?). Sevgililerin buluşması aleni bir olaydır. İnsanın üreme kapasitesi yoğun ve sürekli bir toplumsal ilgi ve endişe konusudur. Kızlar için regl olmaya başlamalarından itibaren, oğlanlar için ise bir tıp heyeti tarafından tespit edilen zamandan sonra her yirmi beş günde bir yapılan iğnelerle doğum kontrolü garanti altına alınmıştır. Doğum kontrol iğnesi için tespit edilmiş olan gün ve saatte Klinik’e gelmeyenler hemen alenen soruşturmaya maruz kalırlar: Klinik çalışanları insanın sınıfına, jimnastik salonuna, bölümüne, koridoruna, evalanına gelip yüksek sesle ismini söyledikten sonra ihlal ettiği kuralı da beyan eder.</p>

  <p>İnsanlar doğum kontrol iğnesi olmamak için şu şartlara uymalı ya da şu güvenceleri vermelidir: Kısırlık veya menopozun tamamlanmış olması; bekâret veya katı eşcinsellik sözü verilmesi; hem kadın, hem de erkek tarafından resmi olarak beyan edilmiş bir gebelik beklentisi. Vermiş olduğu bekâret sözünü ihlal eden veya beyan ettiği eşten başka birinden hamile kalan kadınlara cinsel birleşmeden birkaç gün sonra da etkili olan iğneler yapılır ve hem o, hem de partneri iki yıl boyunca doğum kontrol iğneleri olmak zorunda kalır. Yetkililer tarafından onanmamış hamileliklerde, bebek alınır. Tüm bunların değişmez sosyal ve genetik nedenleri eğitim yıllarında insanlara açıklanır. İnsanlar cinsel yaşamlarını saklı tutabilselerdi, dünyadaki bütün bu gerekçeler işe yaramazdı. Ama saklı tutulamaz.</p>

  <p>Koridorunuzdakiler bilir, aileniz bilir, bölümünüz, akrabalarınız, bütün çeyrek daireniz kim olduğunuzu, nerede olduğunuzu, kiminle ne yaptığınızı bilir ve hepsi bu konuda konuşur. Utanç ve şeref güçlü sosyal lokomotiflerdir. Mutlak alenilikle işletilir, hiyerarşik fantezilerden ve hükmetme isteğinden çok makul bir ihtiyaç ile ilintilendirilirlerse, utanç ve şeref bir toplumun uzun süre düzgün bir şekilde yürümesini sağlayabilir.</p>

  <p>Buluğ çağına gelmiş bir genç ebeveyninin evalanından ayrılıp başka koridorda, başka bölümde bir tek kişiliğe çıkabilir, hatta çeyrek dairesini bile değiştirebilirdi; ama o yeni koridordaki, bölümdeki, çeyrek dairedeki herkes insanın kapısından kimin girip çıktığını bilirdi. Meraklı olurlardı, dikkatli olurlardı, tetikte olurlardı, ilgili olurlardı ve en çok da pek hevesli olurlardı; hep bir skandal bekler, sonra da konuşurlardı.</p>

  <p>Birçok gencin, ailealanlarından ayrıldıklarında ilk gittikleri yer Küms, ya da Kümes olurdu. Burası, Dördüncü Çeyrek Daire’de, Fakülte yakınlarında bir dizi koridordu; bütün alanlar teklikti; ana hızlandırıcının konumundan dolayı Kümsün duvarlarının hepsi doksan derece değildi, bazı yerler standart dışı şekillerde oluyordu. Öğrenciler duvarların yerlerini değiştirerek kübik ve dairesel şekillerden bir labirent oluştururdu. Küms gürültülü, düzensizdi ve her yanda kirli çamaşır kokusu vardı. Uyumak fırsat buldukça yapılan bir şeyken, sevişmek gündelik bir faaliyetti. Ama herkes doğum kontrol iğneleri için zamanında Klinik’e giderdi.</p>

  <p>Luis, Küms yakınlarında, Tan Bingdi ve Ortiz Einstein isimli iki tıp öğrencisiyle birlikte bir üçlüde oturuyordu. Hsing hâlâ İkinci Çeyrek Daire’deki evalanında Yao ile oturuyordu. Her gün fakülteye kadar yirmi dakika yürüyordu.</p>

  <p>Deneyimini artırarak geçirdiği buluğ çağından sonra fakülteye girdiğinde Hsing iffet yemini etmişti. Ne doğum kontrol iğnelerinin bedeninin dönemlerini kontrol etmesini, ne de hislerinin aklını kontrol etmesini istediğini söylemişti; en azından fakülteyi bitirinceye kadar.</p>

  <p>Luis yemin etmedi, her yirmi beş günde bir doğum kontrol iğnesi almaya devam etti ama arkadaşlarından hiçbiriyle de yatmadı. Hiç kimseyle yatmamıştı. Tek cinsel deneyimi ilk gençlik yıllarındaki o herkesin birbiriyle yatıp kalktığı partiler olmuştu.</p>

  <p>Bunlar herkesin bildiği şeyler olduğu için, birbirleri hakkındaki bu bilgilere sahiptiler. Birlikte oldukları zaman bu meselelerden söz etmezlerdi. Sessizlikleri de, sohbetleri kadar derin ve rahat bir karşılıklılık taşıyordu.</p>

  <p>Dostlukları da tabii ki aynı derecede herkesin bildiği bir şeydi. Arkadaşları neden Hsing ile Lius’in cinsel bir hayatları olmadığı, bunun üstesinden gelip gelemeyecekleri, gelirlerse ne zaman gelecekleri hakkında rahatça fikir yürütüp duruyordu.</p>

  <p>Onların arkadaşlıklarının derinlerinde bir yerlerde herkesin bilmediği ve arkadaşlık olmayan bir şey vardı: Sözsüz ama bedenle verilmiş bir yemin; derin sonuçları olan bir eylemsizlik. Onlar birbirlerinin özel ve gizli yaşamlarıydı. Onlar uzağı bulmuşlardı. Bunun anahtarı sessizlikti.</p>

  <p>Hsing hem yemini, hem sessizliği bozdu.</p>

  <p>“Sanal iskelet döndü,” dedi Luis dalgınca, belli ki kastettiği ona Anatomi öğreten s-kadavradan başka bir şeydi. Kadavra, kendisini tasarlayan gulyabani ruhlu kişi tarafından öğrencilerin kesip biçerek incelemelerini yönlendirecek ve acımasızca eleştirecek şekilde programlanmıştı. “İlik, geri zekâlı!” diye, hareketsiz dudaklarından veya ciğersiz göğüs boşluğundan kadavraca fısıldardı; veya “Herhalde <i>bunu</i> körbağırsak zannetmiyorsun?” derdi. Hsing kadavranın neler söylediğini duymaktan pek hoşlanıyordu. Eğer hata yapmazsan, seni aniden okuduğu bir şiirle ödüllendirilmiş. Luis gırtlağı yerinden sökerken, “Ruh ellerini çırpıp şarkı söylüyor ve daha yüksek sesle söylüyor!” diye haykırmıştı kadavra. Ama bugün Luis’in kadavra hikâyesi yoktu; kantin masasında oturmuş, kara kara düşünmeye devam ediyordu.</p>

  <p>Hsing, “Luis, Lena...” dedi.</p>

  <p>Luis elini o kadar seri, o kadar sessiz kaldırdı ki Hsing başka bir şey diyemeden çenesini kapattı.</p>

  <p>“Hayır,” dedi Luis.</p>

  <p>Çok uzun bir sessizlik oldu.</p>

  <p>“Bak, Luis. Sen serbestsin.”</p>

  <p>Luis elini yine kaldırdı, söyleyeceklerini savarak sessizliği savundu.</p>

  <p>Hsing ısrar etti: “Bilmeni istiyorum ki sen...”</p>

  <p>“Sen beni serbest bırakamazsın,” dedi Luis. Sesi hiddet veya başka bir histen dolayı derinleşmişti. “Evet. Ben serbestim. İkimiz de serbestiz.”</p>

  <p>“Ben sadece...”</p>

  <p>“Yapma Hsing! Yapma!” Bir an için doğrudan gözlerine baktı. Ayağa kalktı. “Oluruna bırak,” dedi. “Benim gitmem gerekiyor.” Masaların arasından iri adımlarla gitti. İnsanlar, “Selam Luis,” dedi ama o cevap vermedi. İnsanlar bir kavga görmüşlerdi. Hsing ile Luis bugün kantinde kavga ettiler. Baksana, Hsing ile Luis’in nesi varmış?</p>

  <p class="p28">YİN YANG</p>

  <p class="p2">Genç bir kadın, kendisinden yaşlı, güç ve otorite sahibi bir adamın ısrarlı asılmalarına karşı koymakta zorlanabilir. Hele o da adamı çekici buluyorsa karşı koyması daha da zorlaşır. Kadın, kendisinin ve diğer kadınların seçim hürriyetini korumak arzusuyla, büyük bir ihtimalle hem bu zorluğun varlığını, hem de adamı çekici bulduğunu inkar eder. Eğer bağımsız olma arzusu güçlü ve netse, adamın arzusunun baskısına karşı koyacaktır; “Beni al!” diye bağırarak adamı içine alma özlemine, kendi kabulleniş gücünü adamın saldırısının gücüyle denkleştirme özlemine de karşı koyacaktır.</p>

  <p>Ya da kendi hürriyetini tam da bu kabullenişte görebilir. Sonuç olarak onun yöntemi Yin’di. Yin’e olumsuz yöntem derler ama “Evet” diyen de Yin’dir.</p>

  <p>Mezuniyetten bir süre sonra kantinde karşılaştılar yine. Her ikisi de seçtiği uzmanlık alanına vermişti kendisini; Luis Merkezi Hastane’de stajyer doktordu, Hsing ise Köprü Mürettebatında çıraklık yapıyordu. İşleri onlara iyice hâkim olmuştu. İki veya üç ongündür baş başa kalmamışlardı.</p>

  <p>Hsing, “Luis ben Canaval ile yaşıyorum,” dedi.</p>

  <p>“Birisi söylemişti.” Sert ve kesin bir şeyin üzerindeki yumuşak örtüyü andıran o müphemlikle, ilgisizlikle konuşmuştu.</p>

  <p>“Geçen hafta aniden karar verdim. Sana söylemek istedim.”</p>

  <p>“Eğer senin için iyi bir şeyse...”</p>

  <p>“Evet. İyi. Evlenmemizi istiyor.”</p>

  <p>“Güzel.”</p>

  <p>“Hiroşi... tıpkı bir füzyon çekirdeğine benziyor. Onunla birlikte olmak çok heyecan verici.” İzah etmeye çalışarak, onun da anlamasını isteyerek şevkle konuşuyordu. Onun anlaması önemliydi. Luis aniden gülümseyerek başını kaldırdı. Hsing’in yüzü kıpkırmızı kesildi. “Zekâ açısından da, hisler açısından da,” dedi Hsing.</p>

  <p>“Bana bak yassı surat, iyiyse, iyidir,” dedi Luis. Eğilip hafifçe Hsing’i burnundan öptü.</p>

  <p>“Lena’yla sen...” dedi Hsing, hevesle.</p>

  <p>Bu kez daha farklı gülümsedi Luis ve hafifçe, kibarca, kesin olarak, “Hayır,” diye cevapladı.</p>

  <p class="p28">TAMLIK</p>

  <p class="p2">Mesele Hiroşi’de bir eksiklik olması değildi. Adam tamdı, eksiksizdi. Tek, bütün bir parçaydı. Belki de eksik olan buydu, yani roman okuyabilecek, iskambil oynayabilecek, sabahları geç vakitlere kadar yataktan çıkmayacak veya hep yaptığından farklı şeyler yapacak, olduğundan başka biri olabilecek diğer Hiroşiler.</p>

  <p>Hiroşi hep yaptığı şeyleri yapıyordu, onun varlığı da bunu yapmaktan ibaretti.</p>

  <p>Hsing her genç kadının zannedeceği gibi, adamın yaşamına girmesinin bunu değiştirebileceğini, genişleteceğini düşünmüştü. Onunla yaşamaya başladıktan kısa bir süre sonra bu düzenlemenin kendi hayatını çok büyük ölçüde değiştirdiğini ama adamın yaşamını hiç değiştirmediğini anladı. O da Hiroşi’nin yaptığı şeyin bir parçası haline gelmişti. Gerekli bir parçaydı tabii ki: Çünkü o sadece gerekli şeyleri yapardı. Sadece Hsing hiçbir zaman onun tam olarak ne yaptığını anlayamadı.</p>

  <p>Bu kavrayış düşüncelerinde ve hayatının akışında, onunla sevişmek ve onunla yaşamanın getirdiğinden daha büyük bir değişime neden oldu. Cinselliğin zevkleri, gerginlikleri ve keşifleri onu meşgul etmiyor, haz vermiyor ve sık sık hayrete düşürmüyor değildi ama cinselliğin, aklını, hatta hislerini bile pek o kadar etkilemeyen, yemek yemek gibi nefis bir fiziksel doyum olduğunu fark etmişti. Aklı ve hisleri işiyle dolup taşıyordu.</p>

  <p>Hiroşi’nin ona kazandırmış olduğu bu keşfin, bu açığa çıkışın ilişkileriyle hiçbir ilgisi yoktu veya yok gibi görünüyordu. İlişkileri Hiroşi’nin, ikisinin yaptığı işle ilgiliydi. Bütün hayatlarıyla ilgiliydi. Dünyagemideki herkesin hayatıyla ilgiliydi.</p>

  <p>“Seninle yaşamamı, sana asistanlık yapabileyim diye sağladın,” dedi Hiroşi’ye, yarım sene kadar sonra.</p>

  <p>Adam her zamanki dürüstlüğüyle cevap verdi — yaptığı her şey bir aldatmacayı saklamaya ve sürdürmeye yarasa da, bir dostuna hiçbir zaman yalan söylememek için titiz bir çaba gösterirdi: “Yo, yo. Sana güvendim. Ama bu her şeyi kolaylaştırdı. Öyle değil mi?”</p>

  <p>Hsing güldü. “Senin için. Benim için değil! Benim için her şey basitti. Şimdi ise her şey çiftleşti...”</p>

  <p>Hiroşi bir süre konuşmadan ona baktı; sonra Hsing’in elini tutup kibarca dudaklarını avucunun içine dayadı. Tutkuya nihai teslimiyeti Hsing’i daima sevecenlikle dolduran, resmiyet derecesinde nazik bir sevgiliydi ve bu yüzden sevişmeleri her zaman güvenilir oluyor, bazen de inanılmaz bir haz veriyordu. Ne olursa olsun Hsing, neticede kendisinin onun füzyon çekirdeğinin tek yakıtı olduğunu biliyordu — adamın umursadığı şeyin, varolan tek amacının bir unsuru. Kendini kullanılıyormuş veya kandırılmış gibi hissetmediğini söylüyordu kendi kendine, çünkü artık her şeyin, Hiroşi’nin kendisinin dahi Hiroşi’nin yakıtı olduğunu biliyordu.</p>

  <p class="p28">HATALAR</p>

  <p class="p2">Evliliklerinin üçüncü yılında Hiroşi ona çalışmasının amacının ne olduğunu —ne yaptığını— açıkladı.</p>

  <p>“Bir yıl önce ivme kayıtlarındaki çelişkileri sormuştun bana,” dedi. Yalnız başlarına kendi evalanlarında yemek yiyorlardı. Bu dünyada ne bal, ne balı yapacak arı, ne de ay olmadığından akla bir şey getirmese de balayı deniyordu buna. Ama hoş bir gelenekti.</p>

  <p>Hsing başıyla onayladı. “Bir çarpanı unuttuğumu göstermiştin. Ne olduğunu hatırlamıyorum.”</p>

  <p>“Yalandan,” dedi.</p>

  <p>“Yok, öyle söylememiştin. Oradaki değişmez...”</p>

  <p>Hiroşi sözünü kesti. “Söylemiş olduğum şey yalandandı,” dedi. “Kasıtlı bir aldatmaca. Seni şaşırtmak için. Bir hata yaptığını zannetmen için. Hesaplamaların tamamıyla doğruydu, hiçbir şeyi göz ardı etmemiştin. Çelişkiler var. Senin bulmuş olduğundan çok daha büyük çelişkiler var.”</p>

  <p>“İvme kayıtlarında mı?” diye aptal aptal sordu Hsing.</p>

  <p>Hiroşi bir kez başıyla onayladı. Artık yemek yemiyordu. Bu kadar alçak sesle konuştuğu zamanlar Hiroşi’nin çok gergin olduğunu bilirdi Hsing.</p>

  <p>Ama kendisi acıkmıştı, elindeki çubukla bırakmadan önce büyük bir lokma makarnayı ağzına tıktı ve makarnaların arasından, “Peki, bana ne demek istiyorsun?” dedi.</p>

  <p>Hiroşi’nin yüzü gergindi. Gözlerini bir çaresizlik mi, yoksa bir yakarış mı olduğu belirsiz bir ifadeyle Hsing’in gözlerine dikti — bu ona o kadar aykırı bir şeydi ki Hsing’i şoke etmişti, sevişmelerindeki gibi kırılgan görünüşü onu duygulandırmıştı. “Ne var Hiroşi?” diye fısıldadı.</p>

  <p>“Dört yıldan fazla bir zamandır gemi yavaşlıyor,” dedi Hiroşi.</p>

  <p>Hsing’in aklı inanılmaz bir hızla işleyerek, bütün imaları, açıklamaları ve senaryoları bir bir geçti.</p>

  <p>“Sorun ne?” diye sordu sonunda, ısrarla.</p>

  <p>“Hiçbir şey. Yavaşlama denetimli. Kasten yapılıyor.”</p>

  <p>Hiroşi kâsesine bakıyordu. Bakışlarını kaldırıp Hsing’e bakar bakmaz yeniden indirince, Hsing onun, kendisinin vereceği hükümden çekindiğini fark etti. Hsing’den korkuyor gibiydi. Gerçi, diye düşündü, Hiroşi’nin korkusu ne yapacaklarını ne de eşine söyleyeceklerini etkileyebilir.</p>

  <p>“Kasten mi?”</p>

  <p>“Dört yıl önce verilmiş bir karar,” dedi.</p>

  <p>“Kim tarafından?”</p>

  <p>“Köprü’deki dört kişi tarafından. Daha sonra, Yönetimden de iki kişi. Mühendislik ve Bakımdan da iki kişi biliyor artık.”</p>

  <p>“Niye?”</p>

  <p>Soru sanki Hiroşi’yi rahatlatmıştı, belki de bir karşı koyma veya meydan okuma olmaksızın sakince sorulduğu için. Her zamanki ses tonuna daha yakın bir tonla, hatta biraz da bir hocanın kendinden eminliği ve huysuzluğuyla cevap verdi. “Sorun ne diye sordun. Hiç sorun yok. Hiçbir şey yanlış gitmedi. Hep rotamızdaydık, hemen hemen hiçbir kayma olmadı. Ama bir hata meydana geldi. Olağandışı, büyük bir hata. Hata bir fırsattır. Biz de bunu kendi avantajımız için kullandık. Çierek ile birlikte bulduk. CG440 çöküntüsünden geçtiğimiz tarihten beri, beş yıldır, 154. Yıl’dan beri rota tahminlerinde önemli, devam eden bir hata. O geçiş sırasında ne olmuştu?”</p>

  <p>“Hızımız azaldı,” diye cevap verdi Hsing otomatik olarak.</p>

  <p>“Hız kazandık,” dedi kocası. Onun inanamayışını karşılamak için ona baktı. “İvme artışımız o kadar büyük ve o kadar ani olmuştu ki bilgisayarlar bunu onlu çarpanlarda bir hata olarak algıladı ve düzeltti.” Hsing’in onu takip edip edemediğine emin olmak için durdu.</p>

  <p>“<i>Onlu</i> çarpan mı?”</p>

  <p>“Çierek hesaplamalarla yanıma geldiğinde ve ben bunun ancak bilgisayarın bir hata düzeltmesi şeklinde açıklanabileceğini fark ettiğimde ivmemiz 0,82’ye çıkmıştı ve programımızın kırk yıl önüne geçmiştik.”</p>

  <p>Hsing, Hiroşi’nin bu kadar abartılı şeyler söyleyip onu kandırmaya çalışarak şaka yapmasına çok içerlemişti. “Sıfır virgül seksen iki mümkün değil,” dedi, soğuk, konuşmayı bitirmek ister bir edayla.</p>

  <p>“Evet, mümkün,” dedi Hiroşi, bir o kadar soğuk bir sırıtışla. “Gerçek. 0,82 hızla tam doksan bir gün yolculuk ettik. İvme hakkında bildiğin her şey, Gegaard’ın hesaplamaları, kütlekazanımı sınırı... hepsi yanlış. Hatalar oradaymış zaten! Temel tahminlerde! Hata bir fırsattır. İnsanın elinde kayıtlar olduğunda ve hesaplamaları yapabildiğinde her şey yeterince berraklaşıyor. Şindiçiyu’ya vardığımız zaman, Diçiyu’daki fizikçilere her şeyi anlatabiliriz. Nerede hata yaptıklarını anlatabiliriz. Bir çöküntüyü, nesneler üzerinde kamçı gibi kullanarak ışık hızının onda sekizine ulaşılabileceğini anlatabiliriz. <i>Keşif</i>’in yolculuğu bu işte. Seksen yılda tamamlayabilirmişiz.” Yüzü zaferle sertleşmişti, bir fatihin yüzüne benzemişti. “Bundan beş yıl sonra hedef sisteme varacağız,” dedi. “164. Yıl’ın ilk yarısında.”</p>

  <p>Hsing hiddetten başka bir şey hissetmiyordu.</p>

  <p>“Eğer bu doğruysa,” dedi sonunda, yavaş yavaş ve ifadesiz bir şekilde, “neden bunu bana şimdi söylüyorsun? Bana niye söylüyorsun ki? Başka herkesten gizlemişsin. Neden?”</p>

  <p>Hsing’deki bu hiddet dalgasını kabartan sadece adamın ona söylediği şeyin muazzam şoku değil, o galip gelmişlik edası, zafer kazanmış havasında çıkan sesiydi — yani Hiroşi’nin baştan korktuğu itiraz, <i>Ne cüretle?</i> sorusuydu aklına gelen. Ama artık onun hiddeti Hiroşi’yi etkileyemiyordu; haklı olduğu inancıyla güçlendiğinden sarsılmıyordu.</p>

  <p>“Bizim elimizdeki tek güç bu,” dedi.</p>

  <p>“Biz mi? Kim?”</p>

  <p>“Melek olmayanlar.”</p>

  <p class="p28">MELEKLERİ SAYMAK</p>

  <p class="p2">Luis, Altıncı Nesil için hazırlanmış Eğitim Programı’na henüz ulaşılamayacağını, çünkü programın gözden geçirildiğini duyunca, “Ama sekiz yıl önce sorduğum zaman da bana aynı şey söylenmişti,” dedi.</p>

  <p>Bilgi ekranında görünen Eğitim Merkezi’ndeki anaç tipli kadın başını sevecenlikle salladı. “Hıı, program her zaman ya gözden geçiriliyordur, ya da üzerinde düşünülüyordur, melekçik,” dedi. “Sürekli güncelleştirilmesi gerekir.”</p>

  <p>Luis, “Anlıyorum, teşekkür ederim,” diyerek ekranı kapattı.</p>

  <p>Yaşlı Tan iki yıl önce ölmüştü ama yerine geçen torunu ümit vaat ediyordu. “Baksana Bingdi,” dedi Luis ortakalanlarındaki arkadaşına, “kellesayım, melekleri kaydediyor mu?”</p>

  <p>“Nereden bileyim?”</p>

  <p>“Kütüphaneciler işe yarar ıvır zıvırları bilmez mi?”</p>

  <p>“Yani, melekler melek olarak kaydediliyorlar mı, diye mi soruyorsun? Hayır. Niye kaydedilsinler ki? Eski din mensupları hiç listelenmemiştir. Listelemek ayırımcılık olur.” Bingdi dedesi kadar yavaş konuşmuyordu ama her cümleden sonra düşünce yüklü minik bir sessizlik, çeyrek notalık bir es vererek, benzer bir ritimde konuşuyordu. “Bence Saadet dini bir birliktelik. Başka nasıl tarif edilebilir bilemiyorum. Gerçi dinin nasıl tarif edileceğinden de pek emin değilim.”</p>

  <p>“Yani tam olarak kaç melek olduğunu öğrenmenin bir yolu yok. Ya da başka bir deyişle: Kimin melek olduğu, kimin melek olmadığı belli değil.”</p>

  <p>“Sorabilirsin.”</p>

  <p>“Tabii ki. Soracağım.”</p>

  <p>“Bütün dünyada koridor koridor gez,” dedi Bingdi, “geçtiğin her insana, Melek misin, diye sor.”</p>

  <p>“Hepimiz melek değil miyiz zaten?” dedi Luis.</p>

  <p>“Bazen insana öyleymiş gibi geliyor.”</p>

  <p>“Gerçekten öyle.”</p>

  <p>“Nereye varmaya çalışıyorsun?”</p>

  <p>“Zaten beni endişelendiren şeyler de bu varamadığım yerler. Mesela Altılar için olan eğitim programı.”</p>

  <p>Bingdi biraz şaşırmış görünüyordu. “Bir Altı bebeğine hayat vermeyi mi düşünüyorsun?”</p>

  <p>“Hayır. Şindiçiyu hakkında bir şeyler öğrenmeye çalışıyorum. Altılar Şindiçiyu’ya inecekler. Bunu yapabilmek için eğitim alacaklarını düşünmek mantıklı görünüyor. Ne beklemeleri gerektiği hakkında bilgi sahibi olmaları gerekir. Dışarıda yaşamakla nasıl başa çıkacaklarını bilmeliler. Bir gezegen yüzeyinde uzun süreli eva yapmak üzere eğitilmeliler. Neticede onların işi bu olacak. Sıfırlar, eğitim programına bu bilgiyi koymuş olmalılar. Deden koyduklarını söylemişti. Nerede? Ayrıca onları kim eğitecek?”</p>

  <p>“İyi de daha giyinik bir Altılı bile yok,” dedi Bingdi. “Zavallı minik şebelekleri bilinmeyen bir dünyanın hikâyeleriyle korkutmak için biraz erken değil mi?”</p>

  <p>“Geç kalmaktan iyidir,” dedi Luis. “Varış günü kırk dört yıl sonra. Biz de Şindiçiyu’da eva yapmak isteyebiliriz. Hsing’in dediği gibi iki büklüm gezmek isteyebiliriz.”</p>

  <p>“Bunu birkaç onyıl sonra düşünsem olur mu?” dedi Bingdi. “Şu anda elimdeki şu işe yarar ıvır zıvırı bitirmek istiyorum.”</p>

  <p>Ekranına döndü ama bir dakika geçmeden olduğu yerde dönüp Luis’e baktı. “Bunun meleklerin sayısıyla ne ilgisi var?” dedi, daha soruyu sorarken cevabını yakalayan birinin sesiyle.</p>

  <p class="p28">SAADET DÜŞMANLARI</p>

  <p class="p2">Hiroşi’nin çevresinden biri olmasına rağmen 5-Çin Ramon’u pek iyi tanımıyordu Hsing. Birkaç yıldır İdari Danışma’daydı. Hsing ona oy vermemişti. Çin Soyundan olarak biliniyordu ve çoğunluğunu Çinlerin ve Leelerin oluşturduğu Çamlık Dağ Yerleşimi’nde oturuyordu. Bir sürü Çin daha önceden melek olmuştu. Denilene göre Ramon, Saadet’te çok yükselmişti. Renksiz, törelere bağlı bir adama benziyordu; birçok erkek melek gibi kadınlara, Hsing’in son derece aşağılık bulduğu koruyucu, mesafeli, tuhaf bir üslupla yaklaşırdı. Onun da geminin Hedefe erken varış için hız kaybettiğini bilen bu on —artık on bir olmuşlardı— kişiden biri olduğunu öğrendiğinde hem memnun olmamış, hem de çok şaşırmıştı.</p>

  <p>“Yani insanlara söylemeden mi yaptınız bu kayıtları?” diye sordu Ramon’a, sesindeki aşağılamayı ve güvensizliği hiç saklamaya çalışmadan.</p>

  <p>“Evet,” dedi Ramon, ifadesizce.</p>

  <p>Ramon’un bir kriz duyusu vardı: böyle diyordu Hiroşi. 5-Çatterji Uma bunu Hsing’e açıkladı. Hsing, akıllı ve zarif bir kadın olan, dört yıl üst üste İdari Danışma’ya başkan seçilen Uma’yı hem seviyor, hem de takdir ediyordu; onu dinlemesi gerekiyordu. Ramon, diye açıkladı Uma, başmeleklerin oluşturduğu Patel Saadetli’nin iç çevresine kabul edilmişti; orada duyduğu ve öğrendiği şeyler onu o kadar rahatsız etmişti ki gizlilik yeminini bozarak başmelekler arasındaki şeyler hakkında notlar tutup bunları Uma’ya vermişti. Uma onun raporunu Canaval ve diğerlerine götürmüştü. Onlar da Ramon’dan suçlamalarını ispat etmesi istemişti. Bu yüzden gizlice başmeleklerin oturumunu banda almıştı.</p>

  <p>“Böyle bir şey yapabilen birine nasıl güvenebilirsiniz?” diye sordu Hsing.</p>

  <p>“Bize kanıt getirmesinin tek yolu buydu.” Uma, Hsing’e sevecenlikle baktı. “Paranoyakça şüpheler... uçuş mühendisliğini ele geçirmek için yapılan planlar, genlerimizle oynanması, su depolarımıza denenmemiş ilaçlar konulması... kaç tane bu tarz şey dinledik! Ramon’un paranoyak veya kötü biri olmadığını ispat edebilmesinin tek yolu buydu.”</p>

  <p>“Bantların sahteleri kolaylıkla yapılabilir.”</p>

  <p>“Sahteler rahatlıkla saptanır,” dedi 4-Garcia Teo tebessüm ederek; bu adam Hsing’in, bu odadaki kimseye güvenmemek için elinden geleni ardına koymasa da, elinde olmadan güvendiği kocaman, uzun boylu, iyi kalpli bir mühendisti. “Bant gerçek.”</p>

  <p>“Dinle Hsing,” dedi Canaval; Hsing de içi sıkılarak da olsa başıyla onayladı. Bu gizlilikten, yalan söylemekten, saklanmaktan, entrikalar çevirmekten nefret ediyordu. Bunun bir parçası olmak istemiyordu, bu insanlarla birlikte olmak, onlardan biri olmak, ellerine geçirdikleri gücü paylaşmak istemiyordu — bu gücü mecbur kaldıkları için ele geçirdiklerini söyleyip duruyorlardı; ama yalana gerek yoktu. Yaptıkları şeyi yapmaya kimsenin hakkı yoktu, herkesin hayatını kimseye haber vermeden denetim altında tutamazlardı.</p>

  <p>Banttaki sesler ona bir şey ifade etmiyordu. Anlamadığı bir meseleyi konuşan erkek sesleri duyuyordu, zaten konuşulanlar onun üzerine vazife de değildi. Melekler kendi sırlarını saklasınlar, Canaval ile Uma da kendilerininkini, ama beni rahat bıraksınlar, diye düşündü.</p>

  <p>Fakat Patel Saadetli’nin sesine takıldı, yumuşak, yaşlı bir ses, demir yumuşaklığında, bütün hayatı boyunca bildiği bir ses. Karşı koymasına, bir başkasının konuşmasına kulak misafiri olmak zorunda kalmaktan nefret etmesine, kuşkusuna rağmen sesin, “Köprü’ye güvenebilmemiz için önce Canaval’ın gözden düşürülmesi gerek. Bir de Çatterji’nin,” dediğini duydu.</p>

  <p>“Ve Tranh’ın,” dedi başka bir ses; Danışma üyelerinden bir başkası olan 5-Tranh Golo alaycı bir pandomimle başını “çok teşekkür ederim” mealinde salladı.</p>

  <p>“Nasıl bir strateji geliştirdiniz?”</p>

  <p>“Çatterji kolay,” dedi derinden gelen öbür ses, “o patavatsız ve kibirli bir kadındır. Fısıltılar onun etkisini azaltır. Canaval’a gelince, onun sağlığıyla ilgili bir şey yapılabilir.”</p>

  <p>Hsing tuhaf bir ürperti hissetti. Hiroşi’ye baktı. O ise sabah meditasyonu yapıyormuşçasına ifadesiz oturuyordu.</p>

  <p>“Canaval saadet düşmanı,” dedi Patel’in yaşlı sesi.</p>

  <p>“Benzersiz bir yetkiye sahip,” dedi diğerlerinden biri; derinden gelen ses buna şöyle cevap verdi: “Onun yerine bir başkasını geçirmeliyiz. Hem Köprü’de, hem Fakülte’de. Her iki iş için de iyi bir adama ihtiyacımız var.” Derinden gelen sesin tonu kibardı, mantıklı bir kesinlikle yüklüydü.</p>

  <p>Tartışma devam etti; Hsing büyük bir kısmını anlayamıyordu ama artık dikkatle dinliyor, anlamaya çalışıyordu. Bir lafın ortasında aniden bant bitiverdi.</p>

  <p>Yerinden doğruldu, çevresindekilere baktı: Dost bildiği Uma, Teo, Golo ve Ramdas; gizli çevrenin üyesi olarak bildiği ama dost saymadığı Çin Ramon ve biri mühendis, biri Danışma üyesi iki kadın. Bir de hâlâ kıpırdamadan oturan Hiroşi. Uma’nın, yeni moda olan, hiç gömme mobilyanın olmadığı, sadece halılar, şal desenli parlak minderlerle “Göçebe usulü” döşenmiş evalanındaydılar.</p>

  <p>“Sağlığınla ilgili söylenenler neydi?” diye sordu Hsing. “Sonra da kalp kapakçıklarıyla ilgili bir şeyden mi konuştular?”</p>

  <p>“Bende doğuştan bir kalp deformasyonu var,” dedi Hiroşi. “G-dosyamda kayıtlı.”</p>

  <p>Herkesin bir G-dosyası vardı: genetik harita, sağlık kaydı, okul kaydı, iş hayatı. Geçmiş dosyası üzerindeki şifre kişiye ait olurdu; ölüp de dosya Kayıtlar Arşivi’ne gidinceye kadar kişinin izni olmadan kimse onun G-dosyasını göremezdi. Bu kişisel dosyaları hatırı sayılır bir mahremiyet gizemi kuşatmıştı. Ebeveynlerden biri veya doktor dışında hiç kimse insanın G-dosyasına bakmak istemezdi bile. Birinin izin almadan şifreyi çalması, kırması ve dosyaya bakması düşünülemezdi bile. Hsing, Hiroşi’nin G-dosyasını görmemiş, çocuk yapmayı planlamadıkları için görmek de istememişti. Neden şimdi bundan söz ettiğini anlayamadı.</p>

  <p>“Kayıt memurlarının yüzde doksanı melek,” dedi Ramon, Hsing’in yüzündeki anlamamış ifadeyi görünce.</p>

  <p>Onun kendisini iteklemesine, Hiroşi’nin kastettiği şeyi fark etmesi için zorlamasına içerledi. Zaten Ramon’un o aşırı yumuşak sesine, gergin, sert yüzüne hiç tahammülü yoktu. Ramon ne zaman etrafta olsa Hiroşi de geriliyordu, ağzı sıkılaşıyor, aklı meleklerin yönetimi ele geçirmesiyle ilgili bu şeylerle meşgul oluyordu. Şimdi Ramon onu da denetimi altına almış, Hsing’i bir sonuca varmaya, kendisine güvenen insanları arkadan vurarak aldığı bandı dinlemeye zorluyordu.</p>

  <p>Ümitsizlik içinde ağlamak üzere olduğunu fark etti. Yıllardır ağlamıyordu. Ağlayacak ne vardı?</p>

  <p>Çatterji Uma’nın sevecen bakışları üzerindeydi. Diğerleri kendi aralarında konuşmaya başladığında, “Hsing,” dedi Uma fısıltıyla. “Ramon bana bu notları gösterdiğinde, ona defolmasını söylemiştim. Sonra bütün gece sabaha kadar kustum.”</p>

  <p>“Ama,” dedi Hsing. “Ama. Ama bütün bunları <i>neden yapıyorlar?</i>” Sesi ayarsız, yüksek çıkmıştı. Diğerleri dönüp baktılar.</p>

  <p>Ramon ile Hiroşi birlikte cevapladılar: Biri, “İktidar,” dedi, öbürü, “Denetim.”</p>

  <p>Hsing ikisine de bakmadı. O anlamlı bir cevap bulmak için Danışma-kadınına, kadına baktı.</p>

  <p>“Çünkü... eğer anladıysam...” dedi Uma, “Patel Saadetli meleklere varacağımız hedefin durulacak bir yer olmadığını, hatta öyle bir yer olmadığını öğretmiş.”</p>

  <p>Hsing bakakaldı. “Yani Şindiçiyu’nun varolmadığını mı zannediyorlar?”</p>

  <p>“Geminin dışında varolan hiçbir şey yok. Yolculuk’tan başka hiçbir şey yok.”</p>

  <p class="p28">RUHUM, SÖYLE ÖLÜM NE</p>

  <p class="p23"><i>“Yaşamdan yaşama, yaşam yolculuğunda mutluyuz,</i></p>

  <p class="p33"><i>Daimi yaşam, daimi saadet.</i></p>

  <p class="p33"><i>Uçuyoruz ey meleklerim, uçacağız!”</i></p>

  <p class="p37">Kutlamaya tüm katılanlar son dizeyi tatlılık ve coşkuyla söylemişlerdi ve Rosa dönüp Luis’e gülümsedi. Hepsi yan yana oturuyorlardı, Luis, bebeği Jellika ile Rosa, iki yaşındaki oğlu Neşe’yi kucağına oturtmuş kocası Ruiz Jen. Melekler, “bütün bir aile” ve “gerçek kardeşlik” dedikleri şeyler konusunda, yani her iki çocuklarını da birlikte yetiştiren çiftler konusunda çok güçlüydü. <i>Tatlı Anneler şefkatli, güçlü Babalar yol gösterici, minik kız ile minik oğlan birlikte yetişti.</i> Luis’in kafası bir sürü tekerleme ve özdeyişle dolup taşıyordu. Son dört ongündür melek edebiyatından başka bir şey okumamıştı neredeyse. <i>Melekten Meleklere</i>’yi baştan sona iki kere, Patel Saadetli’nin <i>Yeni Yorumlar</i>’ını üç kere okumuş, daha bir sürü metni elden geçirmişti; melek arkadaşları ve tanıdıklarıyla konuşmuş ve çok daha fazlasını dinlemişti. Rosa’ya onunla birlikte Şenlikler’e gidip gidemeyeceğini sormuştu; o da memnuniyetle kabul etmişti, onu daha fazla memnun edebilecek başka bir şey olamazdı.</p>

  <p>“Melek olmayacağım Rosa,” dedi, “gelmek istememin nedeni bu değil,” ama Rosa gülerek onun elini tutmuştu: “Sen zaten bir meleksin Luis. Bu konuda endişelenmene gerek yok. Seni saadete ulaştırmayı o kadar isterim ki.”</p>

  <p>Şarkılardan sonra kutlamaya katılanların içlerinden biri konuşma ihtiyacı hissedinceye kadar sessizlik içinde oturdukları Huzur Oturumu vardı. Luis bu oturumları görmek için gelmişti. Söylenen şeyler genellikle oldukça kısaydı — saf bir anlayış beklentisi içinde paylaşılan neşe, korku veya hüzün. Rosa ile geldiği ilk seferinde kadın ayağa kalkarak, “Sevgili arkadaşım Luis burada olduğu için çok mutluyum!” deyince insanlar dönüp ona ve Rosa’ya gülümsemişti. Minnettarlıkla, neşeli olmayı hatırlamakla ilgili yavan ve sıkıcı konuşmalar yapılmıştı ama insanlar genellikle gönülden konuşuyordu. Son toplantıda, karısı ölmüş yaşlı bir adam, “Ada’nın saadet içinde uçtuğunu biliyorum ama ben onsuz koridorlarda yürürken çok yalnızım. Eğer bir yolunu biliyorsanız, onun mutluluğuna üzülmemenin yolunu bana da öğretin,” dedi.</p>

  <p>Bugün ise insanlar konuşmaya çekiniyorlar, sıradan şeylerden bahsediyorlardı, belki de toplantıda bir başmelek bulunduğundan böyleydi. Başmelekler kısa konuşmalar yapmak ve vaaz vermek için evleri ve bölgesel Şenlikleri ziyaret ederdi. Bazıları toplantıya katılanların kendinden geçmiş bir halde dinledikleri “ibadet” şarkılarını söylerdi. Luis bu şarkıları hem ezgi, hem de entelektüellik açısından zengin ve karmaşık buluyordu, 5-Van Wing adlı şarkıcı takdim edildiğinde ilgiyle dinlemeye hazırlanmıştı.</p>

  <p class="p35">“Yeni bir şarkı söyleyeceğim,” dedi Wing meleksi sadeliğiyle; kısa bir aradan sonra başladı. İştirakçisi olmayan sesi güçlüydü, tam bir tenor. İbadetle ilgili, Luis’in daha önce hiç duymadığı tarzda bir şarkı söyledi. Güçlü, kendinden geçmişçesine akıcı, belli ki daha çok doğaçlama söylenmiş, birbiriyle bağlantılı bir-iki motif üzerine yapılandırılmış bir ezgiydi ama sözler müzikle çok alakasızdı; imalı, kısa ve kapalıydı.</p>

  <p class="p33"><i>Gözüm, neler görüyorsun?</i></p>

  <p class="p33"><i>Karanlığı, boşluğu.</i></p>

  <p class="p33"><i>Kulağım, neler duyuyorsun?</i></p>

  <p class="p33"><i>Sessizliği, hiç ses yok.</i></p>

  <p class="p33"><i>Ruhum, söyle ölüm ne?</i></p>

  <p class="p33"><i>Sessiz, kara, dışarısı.</i></p>

  <p class="p33"><i>Bırakın yaşam arınsın!</i></p>

  <p class="p33"><i>Durmadan neşeye uçsun,</i></p>

  <p class="p33"><i>Ah saadet vasıtası!</i></p>

  <p class="p29">Son üç mısra âdet olduğu üzre neşeli bir edayla yükseliyordu ama şarkı tüm kasvetiyle önceki sözlerde takılıp kalıyor, bu sözler birkaç kez tekrarlanıyordu; şarkıcı bunları Luis’in de diğerleri kadar güçlü bir şekilde hissettiği dehşet dolu bir titreyişle güçlendiriyordu.</p>

  <p>Bu hatırı sayılır bir gösteri ve Van Wing gerçek bir sanatçı, diye düşündü.</p>

  <p class="p35">Bunu düşünürken, bu mısraların etkisini önemsizleştirmeye çalışarak kendisini şarkıya karşı korumakta olduğunu fark etti.</p>

  <p class="p23"><i>Ruhum, söyle ölüm ne?</i></p>

  <p class="p23"><i>Sessiz, kara, dışarısı.</i></p>

  <p class="p29">Kalabalık koridorlardan Dörtteki evalanına giderken, kelimeler karanlık şarkılarını kafasının içinde söylemeye devam ediyordu. Ertesi sabah uyandığında, bu sözlerin kendisine ne ifade ettiğini anladı.</p>

  <p>Yatağında oturdu ve on altıncı yaş gününde Hsing’in ona hediye olarak yaptığı boş kitaba yazmaya başladı. Bu kitabı daima tutumluca kullanmış olmasına rağmen, yıllar ilerledikçe sayfaların çoğu minik okunaklı el yazısıyla silme dolmuştu. Sadece birkaç sayfa kalmıştı. Kitabın son boş sayfasında: “Luis’in Aklını Muhafaza Etmesi İçin Bir Kutu. Hsing Tarafından Sevgiyle Yapılmıştır,” sözleri harflerle değil de antik ideogramla yazılmıştı: Kitabı ne zaman açsa bu yazıyı okurdu.</p>

  <p>Şöyle yazdı: “Yaşam/gemi/vasıta/geçit: Ölümsüzlüğe (gerçek saadete) varmanın fani yolları. Hedef mecazi anlamda — Hedef için Yazılı Hedefi, Yazgı’yı oku. Bütün anlam içerde. Dışarıda hiçbir şey yok. Dışarısı bir hiç. Yokluk, hiçlik, boşluk: Ölüm. Yaşam içerde. Dışarı çıkmak inkâr etmek, küfür.” Son söze bir süre baktıktan sonra uzanarak içnetekranında Oxford Sözlüğünü açtı. Bir süre “küfür”ün tanımını ve kökünü inceledi. Sonra “dini inançlara aykırı düşünce, aykırı kimse, aykırı olan anlamında sapkın”a, sonra “vahye ve meşru kilisenin resmi kararlarına uygun doktrinler anlamında ortodoksluk”a bakarken, aniden bunları bırakarak yeniden boş kitaba yazmaya başladı: “İnsan türü çok kolay UYUM sağlıyor! Saadet, geçiş aşamasındaki varlığa, psikolojik/organikötesi bir uyum — mükemmele çok yakın bir statü eşitliği. Kurallara uy, içeride yaşa, sonsuza kadar yaşa. <i>Varış</i>’a uyum sağlayamama. Varış fiziksel/ruhsal ÖLÜM ile bir tutulmuş.” Yine duraksadı ve sonra, “En az tartışma, ayrılıkçılık ve sıkıntı yaratarak nasıl karşılık verilebilir?” yazdı.</p>

  <p>Yazmayı bırakarak uzun bir süre düşünüp taşındı. Uykualanındaki atmosfergirişinden gelen 22 derece santigrattaki yumuşak, sürekli ve değişmeyen hava dolaşımı kitabın sayfalarını yavaşça sağa doğru çevirdi ve son sayfasını yine açıkta bıraktı. “Luis’in Aklını Muhafaza Etmesi İçin Bir Kutu.” Sevgi kelimesi. Yıldız anlamına gelen Hsing’in ideogramı. Gerçekten de konuşabileceği başka kimse yoktu.</p>

  <p>Hsing ilk mesajına cevap vermedi; kalkıp yanına gittiğinde çok meşguldü; meşgul olduğu için üzgün olduğunu, bu aralar işlerin çok sıkışık olduğunu söyledi; bir türlü işten ayrılamıyorum... Kendini beğenmiş birine dönüşmüş olamazdı. Canaval kendini beğenmişti, haksız da sayılmazdı. Ama Hsing havalara girsin, Hsing başından savsın? Hayır. Meşguldü. Niye bu kadar meşguldü? İnsanı arkadaşına cevap vermekten alıkoyacak iş ne olabilirdi? Belki de hâlâ ondan korkuyordu. Üzüldü ama bu yeni bir üzüntü değildi. ayrıca Hsing’in korktuğu kişi, Luis değil de kendisi olduğuna göre, bu da aslında onun sorunuydu, Luis’in değil. O yüzden ısrar etti. Atlatılmayı kabul etmedi. “Yarın saat onda geleceğim,” dedi ve saat onda evalanının kapısındaydı. Hsing evdeydi, Canaval yoktu. Tersliği üzerindeydi, bir tuhaftı. Birbirlerine bakarak gömme divana oturdular. “Bir sorun mu var Luis?”</p>

  <p>“Melekler hakkında öğrendiklerimi sana söylemem lazım.”</p>

  <p>Aralarındaki yarım yıllık sessizlikten sonra tuhaf bir şeydi bu, biliyordu; yine de Hsing’in tepkisini daha da garip buldu. Hsing hayrete, dehşete düşmüş gibiydi. Yaşadığı hayreti yenerek konuşmaya başladı, durdu, sonunda kuşkuya benzer bir ifadeyle sordu: “Niye bana?”</p>

  <p>“Başka kime olabilir?”</p>

  <p>“Onlarla ne gibi bir alakam olabileceğini düşünüyorsun ki?”</p>

  <p>Laf salatası! diye düşündü Luis. Sadece, “Hiç. Böyle insanlar da gittikçe azalıyor üstelik. Bu önemli bir şey, seninle konuşmam lazım. Ne düşündüğünü bilmek istiyorum. Senin varacağın sonuçları öğrenmeliyim. Ne zaman seninle konuşsam, daha iyi düşünürüm,” dedi.</p>

  <p>Hsing hiç de rahatlamış görünmüyordu. Gergin, ihtiyatlı bir halde gönülsüzce başını salladı. “Çay ister misin?” dedi.</p>

  <p>“Hayır, teşekkür ederim. Elimden geldiğince çabuk konuşacağım. Eğer anlamazsan lütfen sözümü kesip sor. Söylediğim şey inanılır gibiyse, belirt.”</p>

  <p>“Son zamanlarda pek az şey inanılmaz geliyor bana,” dedi Hsing ona bakmadan biraz alaycı bir sesle. “Konuş o halde. On kırkta Köprü’de olmam gerekiyor. Özür dilerim.”</p>

  <p>“Yarım saat yeter.”</p>

  <p>Bu sürenin yarısında, ona söylemesi gereken şeyleri söylemişti. Eğitim komiteleri ve danışma kurullarının en azından yirmi yıldır büyük ve sürekli bir melek çoğunluğu tarafından denetlendiğinin farkına vardığını anlatarak söze başladı. Sıfır Nesli’nin Akıncılar için hazırlamış olduğu müfredat programını bulmak artık mümkün değildi. Bu planlar belli ki silinmişti — muhtemelen Arşivlerde bile yoktu.</p>

  <p>Bu olasılığı her düşündüğünde Luis şoke oluyordu ve endişesini bastırmaya da çalışmıyordu. Hsing hâlâ tepkisini saklıyordu. Ona anlattığı şeyleri zaten biliyor mu, diye merak etmeye başladı. Eğer öyleyse, bunu da açık etmiyordu. Devam etti.</p>

  <p>İlk okul ve lise müfredat programı Hsing ile Luis’in okul günlerinden bugüne çok az değiştirilmişti. En çarpıcı değişiklik hem Diçiyu, hem Şindiçiyu hakkındaki bilgi ve tartışmaların azalmasıydı. Artık okuldaki çocuklar başlangıç ve hedef gezegenleri hakkında bir şey öğrenmek için çok az zaman harcıyorlardı. Bunlar hakkındaki lisan belirsizdi, olağanüstü mesafeli bir ton kullanılmıştı. Son zamanlarda yazılan iki metinde Luis, “gezegen hipotezi” ifadesini bulmuştu.</p>

  <p>“Ama 43,5 yıl sonra bu hipotezlerden birine ulaşacağız,” dedi Luis. “O zaman nereye vardığımızı nasıl anlayacağız?”</p>

  <p>Hsing yine kıvranıyordu — korkmuştu. Buna da bir anlam veremedi Luis. Devam etti.</p>

  <p>“Melekçilik teorisinde ya da inancında, bir gezegendeki kökümüzün ve bir başka gezegene varacak oluşumuzun önemini —bu gerçeği— inkâr etmelerine neden olan unsurların ne olduğunu anlamaya çalışıyordum. Saadet, kendi içersinde bir düşünce sistemi olarak neredeyse mükemmel bir anlam ihtiva eden, bizim gibi yaşayan insanlar için ise bir inanç düzeni oluşturan tutarlı bir sistem. Aslında, sorun da bu. Saadet kendi kendine yeten bir sav, kapalı bir devre. Bizim yaşamımıza —gemi yaşamına— ruhsal uyum, kendi kendine yeten bir sisteme, her zaman her türlü ihtiyacı karşılayan, hiç değişmeyen yapay bir ortama uyum. Ara nesiller olan bizlerin hayatta kalmaktan, gemiyi rotasında tutup yürütmekten başka bir amacımız yok ve bunu başarmak için tek yapmamız gereken kuralları... Anayasa’yı uygulamak. Sıfırlar bunu önemli bir görev, yüce bir yükümlülük sayıyordu; çünkü tüm yolculuğun bir öğesi olarak görmüşlerdi: Amacın yücelttiği araç. Ama hedefi göremeyecekler için, vasıta olmak pek öyle yüce bir şey sayılmıyor. İnsanın benliğini koruması, ben merkezcilik gibi görünüyor. Sistem sadece kapalı değil, aynı zamanda insanı boğuyor. Bu Kim Terry’nin görüşüydü... vasıta yani yolculuk nasıl yüceltilir, kurallara uymak kendi içinde nasıl bir amaç halini alır. Ona göre, bizim gerçek yolculuğumuz sadece dışarıdaki uzayda bulunan maddi bir dünyaya doğru değil; aynı zamanda —<i>burada</i> gereği gibi yaşayarak ulaşabileceğimiz— saadet dolu ruhani bir dünyaya doğru yapılan yolculuk.”</p>

  <p>Hsing başıyla onayladı.</p>

  <p>“Son birkaç onyıl boyunca Patel Saadetli bu görüşün vurguladığı noktayı aşama aşama değiştirdi. Her şey <i>burası</i>. Geminin dışında hiçbir şey yok... maddi, manevi hiçbir şey yok. Artık başlangıç ve hedef sadece birer mecaz. Hiçbir gerçeklikleri yok. Tek gerçek yolculuk. Yolculuk, kendi bitimini içinde tutuyor.”</p>

  <p>Hsing hâlâ bir şey belli etmiyordu, Luis ona bilmediği bir şey söyleyememiş gibi bir hali vardı, ama tetikteydi.</p>

  <p>“Patel bir kuramcı değil. O bir eylemci. Başmelekleri ve onların müritlerini kullanarak kendi hayalini hayata geçiriyor. sanırım son on, on beş yıldır Konsey’deki kararların büyük bir kısmını melekler vermiş ve bu kararların çoğu da eğitim ile ilgili.”</p>

  <p>Yine başıyla onayladı Hsing ama ihtiyatlılığını koruyordu.</p>

  <p>“Okul, yıldızlararası yolculuğun asıl amacıyla ilgili, yani bir gezegeni inceleyip, belki de buraya yerleşmekle ilgili neredeyse hiçbir şey öğretmiyor. Metinler ve programlar hâlâ kozmos ile ilgili bilgiler içeriyor —yıldız haritaları, yıldız cinsleri, gezegenlerin oluşumu, onuncu sınıfta okuduğumuz şeyler— öğretmenlerle konuştum, bana çoğunu atladıklarını söylediler. Çocukların ‘ilgilenmediğini’, ‘bu eski maddi bilim teorilerini kafa karıştırıcı bulduklarını’ söylediler. Neredeyse bütün okul yöneticilerinin ve öğretmenlerin yüzde 65’inin —İkinci Çeyrek Daire’nin yüzde 90’ının— Saadet üyesi olduğunun farkında mısın?”</p>

  <p>“O kadar fazla mı?”</p>

  <p>“En az o kadar. Kanaatimce meleklerin bir kısmı inançlarını gizliyorlar, baskınlıklarının dikkat çekmesini önlemek istiyorlar.”</p>

  <p>Hsing huzursuz, bezgin görünüyordu ama bir şey söylemedi.</p>

  <p>“Bu arada başmeleklerin öğretilerinde, ‘dışarısı’ maddi, manevi tehlikeyle —günah, şer— ve ölümle özdeşleştiriliyor. Başka bir şey yok. Geminin dışında güzel hiçbir şey yok. İçersi olumlu, dışarsı olumsuz. Saf dualizm... Şu günlerde genç meleklerin pek azı dermatolojiyi seçiyor ama eva yapan daha yaşlıca bazı melekler var. Hava kabinlerinden çıkar çıkmaz, kendilerini temizleyen bir ayine başlıyorlar. Bunu biliyor muydun?”</p>

  <p>“Hayır,” dedi Hsing.</p>

  <p>“Buna arıtma adını veriyorlar. Materyalist bilim teorileriyle ilgili bir kelime ama yeni bir anlam kazanmış. Ruh, dışarıdaki sessiz karanlık tarafından pisleniyor... Şey, bu bir yana. Melekler kurallara uyma konusunda hevesli çünkü iyi yaşanmış hayatlar bizi doğrudan ebedi bir mutluluğa götürüyor. Bizim adımıza da bu kurallara uyulması konusunda hevesliler. Bizler Saadet Vasıtası içinde yaşıyoruz. Saadeti kaçırmamız mümkün değil. Eğer tek bir yeni kuralı bozmazsak. Büyük olanı: Gemi duramaz.”</p>

  <p>Durdu. Hsing hiddetli görünüyordu, endişelendiği, telaşlandığı veya korktuğu zamanlarda olduğu gibi.</p>

  <p>Luis’in melek öğretisindeki değişimi ve belirli bazı konseyler üzerindeki melek denetiminin boyutunu zaman içinde çözmesi onu ürkütmemişti. O bunu bir sorun, ilgilenilmesi gereken ciddi bir sorun olarak görmüştü. Bu sorunu çözmenin yolu da açığa çıkartmak, melekleri izledikleri politikayı açıklamaya zorlamak, melek olmayanların Patel Saadetli’nin kuralları değiştirdiğini ve bunun için de gizli gizli güç kullandığını fark etmelerini sağlamaktı. İnsanlar bunu fark edince tepki göstereceklerdi. Kriz çıkartmaya gerek yoktu.</p>

  <p>“Önümüzde 43,5 senemiz var,” dedi Luis. “Bu konuda konuşacak bol bol zamanımız olacak. Mesele, işleri yeniden normal dengelerine çekmek. Daha radikal olan melekler bizim ulaşacağımız bir hedefimiz olduğunu, insanların burada eva yapacaklarını, eva yapabilmek için eğitilmeleri gerektiğini, buna bir günahmış gibi bakmamaları gerektiğini kabul etmek zorunda kalacaklar.”</p>

  <p>“Durum bundan daha kötü,” dedi Hsing. Yüzüne yeniden o gergin ve ıstırap yüklü ifade gelmişti. Fırlayıp ayağa kalkarak odanın —daha önce yaşamış olduğu karmakarışık yuvaların tersine derli toplu, gösterişsiz bir odaydı— diğer yanına yürüdü ve sırtı ona dönük durdu.</p>

  <p>“Şey, evet,” dedi Luis, neyi kastetmiş olduğundan pek emin olmasa da, Hsing’in herhangi bir şey söylemiş olmasından yüreklenerek. “Hepimizin eğitime ihtiyacı var. Varış’ta bizler altmışlı yaşlarımızda olacağız. Eğer gezegen yaşanabilir bir yerse, en azından bir kısmımız orada yaşama —orada kalma— fikrine alışmak zorundayız. Belki bir kısmımız da dönüp yeniden Diçiyu’ya yönelir... Melekler bunu hiç söylemiyorlar bile, biliyor musun. Saadetli, sadece ebediyete doğru uzanan düz bir çizgi halinde düşünebiliyor sanki. Onun akıl yürütmesindeki aksaklık, eldeki vasıtanın ebedi bir yolculuğa yetebileceğini varsaymasından kaynaklanıyor. Entropi Saadet’in bir parçası değilmiş gibi görünüyor.”</p>

  <p>“Evet,” dedi Hsing.</p>

  <p>“Hepsi bu kadar,” dedi bir dakika kadar sonra Luis. Hsing’in tepkisizliği kafasını karıştırmış, onu endişelendirmişti. Biraz bekledikten sonra, “Bu konuda konuşulması gerektiğini düşünüyorum. O yüzden sana geldim. Bu konuda konuşmak için. Sen de bu konuda İdare’deki ve Köprü’deki melek olmayanlarla konuşmak isteyebilirsin. Görevimizdeki bu revizyonu ciddiye almaları gerekir,” dedi. Duraksadı. “Belki de zaten ciddiye alıyorlardır.”</p>

  <p>“Evet,” dedi Hsing yine. Dönmemişti.</p>

  <p>Luis’in yapısında pek öyle sinirlenmek yoktu ve alınganlık nedir bilmezdi ama kendisini yarı yolda bırakılmış gibi hissediyordu. Hsing’in sırtına, pembe Çinli kıyafetine, poposuz kısa bacaklarına (Hsing kendi Çi-Soy görünüşünü böyle tarif ederdi), omuz hizasında küt kesilmiş dümdüz, parlak siyah saçlarına bakarken aynı zamanda içinde bir sızı hissetti. Yüreğinde sert, derin, acıyan bir sızı.</p>

  <p>“Benim akıl yürütmemde de aksak bir yön vardı,” dedi. Ayağa kalktı.</p>

  <p>Hsing döndü. Hiç ummadığı şekilde hâlâ endişeli görünüyordu. Melek inanışının bu kadar güçlenmiş olduğunu fark etmek Luis’in epey bir zamanını almıştı ama bütün keşiflerini bir kerede Hsing’e boşaltıvermişti... yine de söyledikleri sanki kadını şaşırtmamıştı. O halde bu tepki niyeydi? Neden bu konuda konuşmuyordu bir türlü?</p>

  <p>“Ne aksaklığı?” diye sordu Hsing ama hâlâ güvensiz, hâlâ kendini tutarak.</p>

  <p>“Hiç. Seninle konuşmayı özledim.”</p>

  <p>“Biliyorum. Gemi işleri, sanki bitmek bilmiyor.”</p>

  <p>Hsing Luis’e hem bakıyordu, hem bakmıyordu. Luis buna dayanamadı.</p>

  <p>“Yani. Hepsi bu. Huzur Oturumu’nda dedikleri gibi, sadece endişelerimi paylaşmak istedim. Bana ayırdığın zaman için teşekkür ederim.”</p>

  <p>Hsing, “Luis,” dediğinde, kapıdaydı.</p>

  <p>Durdu ama dönmedi.</p>

  <p>“Bütün bu konuda seninle, belki daha sonra konuşmak istiyorum.”</p>

  <p>“Tabii. Endişelenmene gerek yok.”</p>

  <p>“Önce Hiroşi ile konuşmam lazım.”</p>

  <p>“Tabii,” dedi Luis yine ve koridora çıktı.</p>

  <p>Başka bir yere, koridor 4-A’ya değil, bir odaya değil, bildiği herhangi bir yere değil de başka bir yere gitmek istedi. Ama bilmediği bir yer yoktu. Dünyada böyle bir yer yoktu.</p>

  <p>“Dışarı çıkmak istiyorum,” dedi kendi kendine. “Dışarıya.”</p>

  <p>Sessizlik, karanlık, dışarısı.</p>

  <p class="p28">KÖPRÜDE</p>

  <p class="p2">“Arkadaşına paniğe kapılmamasını söyle,” dedi Hiroşi. “Melekler denetimi ele geçirmiş değil. Biz burada olduğumuz sürece.”</p>

  <p>Yeniden işine döndü.</p>

  <p>“Hiroşi.”</p>

  <p>Cevap vermedi.</p>

  <p>Uçuş mühendisliği bölümündeki koltuğunun yanında bir süre daha durdu Hsing. Gözü <i>Keşif</i>’in tek “pencere”sindeydi: üst derideki algılayıcılardan gelen verilerin ışıklandırmayla gösterildiği bir metrekarelik bir ekran. Simsiyah. Parlak noktalar, soluk noktalar, pus: yerel yıldız tarlası ve sol alt köşede, uzaktaki merkezi galaksiye ait diskin bir parçası.</p>

  <p>Okulun üçüncü yılında çocuklar “pencere”yi görmeye getirilir.</p>

  <p>Ya da getirilirdi.</p>

  <p>“Gerçekten de önümüzde olan bu mu?” diye sormuştu Teo’ya pek de uzun olmayan bir zaman önce ve o da gülümseyerek, “Hayır. Bir kısmı arkamızda kaldı. Bu benim yaptığım bir film. Eğer program şaşmamış olsaydı bulunmamız gereken yer. Birinin dikkatini çekerse diye.”</p>

  <p>Şimdi pencereye bakarken Luis’in deyişini hatırladı, SG. Sanal Gerçeksizlik.</p>

  <p>Hiroşi’ye bakmadan konuşmaya başladı.</p>

  <p>“Luis meleklerin denetimi ele geçirmeye başladığını düşünüyor. Sen, denetimin sende olduğunu düşünüyorsun. Ben de meleklerin seni kullandığını düşünüyorum. Sen insanlara planlanandan onlarca yıl önde olduğumuzu söylemeye cesaret edemiyorsun çünkü başmelekler bunu öğrenirse yönetime el koyarak rotamızı değiştirir ve biz de gezegeni kaçırırız diye korkuyorsun. Ama gerçeği gizlemeye devam edersen, gezegene vardığımızda yönetimi ele geçirmelerini garanti etmiş olacaksın. Ne demeyi planlıyorsun? <i>Geldik işte! Sürpriz!</i> Bütün melekler de şöyle söyleyecekler bu durumda: <i>Bu insanlar deli, geminin rotasında bir hata yaptılar, şimdi de bunu örtbas etmeye çalışıyorlar. Şindiçiyu’da falan değiliz —daha kırk yıl var— burası başka bir güneş sistemi. </i>Böylece Köprü’yü ele geçirirler ve yollarına devam ederler. Devam edip giderler. Hiçbir yere doğru.”</p>

  <p>Uzun bir zaman geçti, sonunda Hsing Hiroşi’nin dinlememiş, hiç duymamış olduğunu düşünmeye başladı.</p>

  <p>“Patel’in adamları son derece kalabalık,” dedi adam. Sesi alçaktı. “Arkadaşının da fark etmeye başladığı gibi... Bu kolay verilmiş bir karar değildi Hsing. Elimizde başarmış olduğumuz gerçeğinden başka bir güç yok. Temenniye karşılık gerçeklik. Vardığımız zaman, yörüngeye girdiğimiz zaman, <i>İşte gezegen. Bakın gerçek. Bizim işimiz insanları bu gezegene çıkartmak,</i> diyebiliriz. Ama eğer insanlara şimdi söylersek... ister dört yıl olsun, ister kırk yıl, bir şey fark etmez. Patel’in adamları bizim itibarımızı sarsar, yerimize başkalarını geçirir, rotayı değiştirir ve... senin de söylediğin gibi... hiçbir yere doğru döndürür. ‘Saadet’e doğru.”</p>

  <p>“Son ana kadar insanlara yalan söylemeyi sürdürürsen, onların sana inanmalarını, seni desteklemelerini nasıl bekleyebilirsin? Sıradan insanlar diyorum. Melekler değil. Onlara gerçeği söylememeni haklı çıkartacak olan şey nedir?”</p>

  <p>Hiroşi başını salladı. “Patel’i hafife alıyorsun,” dedi. “Elimizdeki tek avantajı har vurup harman savuramayız.”</p>

  <p>“Bence sen, seni destekleyecek olan insanları hafife alıyorsun. Onları küçümseme raddesinde hafife alıyorsun.”</p>

  <p>“Kişiliklerimizi bu işe karıştırmamalıyız,” dedi Hiroşi ani bir sertlikle.</p>

  <p>Hsing ona bakakaldı. “Kişilikler mi?”</p>

  <p class="p28">TAM KATILIMLI KONSEY</p>

  <p class="p2">“Teşekkür ederim Başkan Hanım. Benim adım Nova Luis. Eğitim programının, Kayıtlar’daki ve Arşiv’deki bazı malzemenin içerik ve erişiminin, on dört komitenin ve ekranda listelenmiş olan tartışmaya açık bünyelerin incelenmesi için bir Dini İstismarı Araştırma Komitesi kurulmasını tartışmaya açmasını Konsey’den talep ediyorum.”</p>

  <p>4-Ferris Kim hemen ayağa fırladı: “Anayasaya göre Dini İstismarı Araştırma Komitesi, sadece ‘seçim veya yasamaya ilişkin bir bünyenin tartışılması’ konusunda kurulabilir. Okullardaki eğitim programı, Kayıtlar’da veya Arşiv’de saklanan materyal ve listelenmiş komiteler ve konseyler yasamaya ilişkin bir bünye olarak tanımlanamayacağından incelemeden muaftır.”</p>

  <p>“Buna Anayasal Komite karar verir,” dedi toplantıya başkanlık eden Uma. Ferris tatmin olmuş bir halde yerine oturdu.</p>

  <p>Luis yeniden ayağa kalktı. “Söz konusu olan din Saadet itikadı olduğuna göre Başkan’ın, altı üyesinden beşi Saadet itikadından olan Anayasal Komitenin önyargılı olabileceğini göz önüne almasını önerebilir miyim?”</p>

  <p>Ferris yine ayağa kalkmıştı: “İtikat mı? Din mi? Bu ne biçim bir yanlış anlaşılma böyle? Bizim dünyamızda ne itikat vardır, ne de mezhepler. Bu tür kelimeler sadece kadim tarihin yankılarından ibarettir, yolumuzun çok gerisinde bırakmış olduğumuz ayrımcı hatalardır bunlar.” Derinden gelen sesi tatlılaşmış, kibarlaşmıştı. “Siz, teneffüs ettiğiniz için, havaya ‘itikat’ mı diyorsunuz Doktor? İçinde yaşadığınız için yaşama ‘din’ mi diyorsunuz? Saadet bizim varlığımızın zemini ve amacı. Kimimiz bu bilgiden sevinç duyuyoruz; başkaları için ise sevinç gelecekte gizli. Ama burada söz konusu olan ne din, ne de birbiriyle çarpışan itikatlar. Hepimiz <i>Keşif</i>’in dostluğu içinde birleştik.”</p>

  <p>Luis cevap verdi: “Ayrıca, <i>Keşif</i> ve içinde yolculuk edenler için düzenlenmiş olan Anayasamızda amaç belli bir gezegene doğru, uzayın belli bir bölümünde seyahat etmemiz, eğer mümkünse bu gezegeni kolonileştirmemiz, bu gezegen hakkındaki bilgiyi başlangıç gezegenimize, yani Diçiyu’ya, Arz’a yollamamız veya götürmemizdir. Hepimiz bu amacı gerçekleştirebilme kararında birleştik. Bu konuda hemfikir miyiz Konsey Üyesi Ferris?”</p>

  <p>“Tam katılımlı bir Konsey toplantısı dil oyunları veya entelektüel teoriler üzerinde gevezelik edilecek bir yer değil tabii ki, değil mi?” dedi Ferris kibarca bir küçümsemeyle, Başkan’a dönerek.</p>

  <p>“Dini istismar ithamı bir gevezelikten ötedir Sayın Konsey Üyesi,” dedi Uma. “Bu konuyu danışma kurulumla görüşeceğim. Bir sonraki toplantının gündeminde olacaktır.”</p>

  <p class="p28">ÇORBA KOYULAŞIYOR</p>

  <p class="p2">“Eh,” dedi Bingdi, “çorba kasesine pislediğimize kuşku yok.”</p>

  <p>Koşu şeridinde koşuyorlardı. Bingdi yirmi devir yapmıştı. Luiz ise beş. Yavaşlamaya başlamıştı, zor nefes alıyordu. “Saadet çorbası,” dedi nefes nefese.</p>

  <p>Bingdi yavaşladı. Luis nefes almaya çalışarak durdu. Bir süre ayakta bekledi, nefesi ıslık çalıyordu. “Kahrolasıca,” dedi.</p>

  <p>Havlularını almak için banka doğru yürüdüler.</p>

  <p>“Konuştuğun zaman Hsing sana ne dedi?”</p>

  <p>“Hiç.”</p>

  <p>Bir süre sonra Bingdi, “Köprü’deki ve Uma’nın danışma konseyindeki tipler de en az başmelekler kadar sıkı. Kendilerinden başka kimseyle konuşmuyorlar. En az başmelekler kadar gruplaşmış durumdalar,” dedi.</p>

  <p>Luis başıyla onayladı. “O halde biz de üçüncü grubuz,” dedi. “Pislikler grubu. Çorba koyulaşmaya başladı. Kadim tarih kendini tekrar ediyor.”</p>

  <p class="p28">161. YIL, 88. GÜNDEKİ BÜYÜK ŞENLİK</p>

  <p class="p2">Tam Katılımlı Konsey’in, eğitim programı üzerindeki ideolojik etkileri, Kayıtlar ve Arşivler’deki bilgilerin saklanması veya yok edilmesini araştırmak üzere Dini İstismarı Araştırma Komitesi oluşturulması kararını ilan etmesinden iki gün sonra Patel Saadetli Büyük Şenlik çağrısını yaptı.</p>

  <p>Temenos’da insanlar üst üsteydi. Herkes, “0-Kim öldüğünde de herhalde böyleydi,” diyordu.</p>

  <p>Yaşlı adam konuşmacı kürsüsündeydi. Kırışıksız, esmer yüzü, narin teninden görünen kemikleriyle her evalanında bulunan bütün ekranlarda yakınlaşarak büyümüş görünüyordu. Kutsamak istercesine kollarını kaldırdı.</p>

  <p>Koca kalabalık içini çekti, tıpkı ormanda duyulan rüzgârın sesi gibi ama onlar bunu bilmiyordu; ormandaki rüzgârın sesini hiç duymamışlardı; onlar kendi iç çekişlerinden, kendi seslerinden ve makinelerin seslerinden başka ses duymamışlardı.</p>

  <p>Bir saat kadar konuştu. İlk önce Anayasa’ca düzenlenmiş, okullarda öğretilen hayat kanunlarını öğrenmenin ve bunlara sadık kalmanın öneminden dem vurdu. Sadece bu kurallara titizlikle itaat edilmesinin adaleti, barışı ve mutluluğu garanti altına alabileceğini büyük bir hararetle savundu. Temizlik hakkında, dönüşüm hakkında, ebeveynlik hakkında, atletizm hakkında, öğretmenler ve öğretim hakkında, uzmanlık çalışmaları hakkında, laboratuvar çalışmaları, toprakişi ve bebek bakımı gibi çekici olmayan işlerin önemi hakkında konuştu. “Gösterişsiz bir yaşam” adını verdiği şeyde bulunabilecek mutluluk hakkında konuştu, gençlere baktı; kara gözleri parladı. “Saadet her yerde bulunur,” dedi.</p>

  <p>Ana teması buydu: “Keşif” adı verilmiş olan gemi, ölüm boşluğu içinde yolculuk yapan yaşam gemisi: Saadetin vasıtası.</p>

  <p>Gemi içinde kurallar, yasalar, âdetler, her faninin, fani bir uyum ve mutluluk içinde yaşamayı öğrenmesi için sağlanmıştır. Faniler bunları öğrenmekle aynı zamanda Gerçek Hedefe ulaşmanın yolunu da öğrenebilir.</p>

  <p>“Ölüm diye bir şey yoktur,” dedi yaşlı adam ve yuvarlak salonda birikmiş yaşam ormanında yine o iç çekiş dolandı. “Ölüm boştur, ölüm bir boşluktur. Yaşam her şeydir. İleri, sürekli ileri doğru, kendi rotası içinde dümdüz ve hakiki, daimi bir yaşama, ışığa, mutluluğa yapılan fani yaşam yolculukları. Başlangıcımız karanlıkta, ıstırapta, acıdaydı. O kötülüğün kara zemininde, o korkunç yerde, atalarımız irfanları sayesinde gerçek yaşamın ne olduğunu, gerçek hürriyetin ne olduğunu görmüşlerdi. Bizi, çocuklarını, karanlık, arz, yerçekimi ve olumsuzluktan kurtararak ileriye, sonsuza kadar ışığa doğru yolculuk yapmamız için yollamışlardı.”</p>

  <p>Onları yine kutsadığında bir kısmı vaazın bittiğini düşündü ama o sanki sözleriyle yeni bir enerji kazanmış gibi yeniden konuşmaya başladı: “Keşfimizin hedefini, yaşamlarımızın amacını yanlış değerlendirmeyin! Sembolleri ve mecazları gerçek sanmayın! Atalarımız bizi bu yolculuğa başlangıç yerine dönelim diye yollamadılar. Bizi yine yerçekimine batalım diye yerçekiminden kurtarmadılar. Bizi Arz’dan başka bir arza mahkûm olalım diye kurtarmadılar! Bu söylenenleri düz anlamıyla kabul etmektir —bilimsel kuralcılıktır— korkunç bir zihinsel miyopluktur. Bizim başlangıcımız bir gezegendeydi, karanlık ve sefalet içindeydik, evet, ama hedefimiz bu değil! Nasıl olabilir?”</p>

  <p>“Atalarımız Hedefi bir dünya olarak düşünmüşler çünkü başka türlüsünü hayal edemiyorlarmış. Sadece karanlıkta yaşamışlar, pislik içinde, korku içinde, yerçekiminin etkisi altında. Saadeti hayal etmeye çalıştıklarında, akıllarına ancak daha iyi, daha aydınlık bir dünya gelmiş o yüzden buna ‘yeni arz’ demişler. Fakat biz bu örtülü sembolün anlamını görebiliyor ve bunu gerçeğe çevirebiliyoruz: Bir gezegen, bir dünya, karanlık, korku, acı ve ölüm yeri değil, sonsuz bir yaşama doğru parlak bir fani yaşam yolculuğu; bitmeyen, daimi bir saadete doğru daimi bir hac yolculuğu. Benim melek hemcinslerim! Bizim yolculuğumuz kutsaldır ve ebedidir!”</p>

  <p>“Ahhh,” diye içini çekti ormanın yaprakları.</p>

  <p>“Ah!” dedi Luis, kendilerine Pislik Grubu adını takan Bingdi ve birkaç arkadaşıyla birlikte evalanından olanları seyrederken.</p>

  <p>“Hah!” dedi Hsing ile birlikte evalanından olanları seyreden Hiroşi.</p>

  <p class="p28">KÖPRÜDE, 161. YIL, 101. GÜN</p>

  <p>“Diamant dün bana ivmelenme rakamlarında dikkatini çeken bir anormallikten söz etti. Birkaç ongündür bunu izliyormuş.”</p>

  <p>“Şaşırt onu,” dedi Hiroşi, iki rakam dizisini birbiriyle kıyaslarken.</p>

  <p>“Şaşırtmayacağım.”</p>

  <p>Bir dakika kadar sonra Hiroşi, “Ne yapacaksın?” dedi.</p>

  <p>“Hiç.”</p>

  <p>Hiroşi’nin çalışma tahtasının üzerindeki elleri titriyordu. “Bana bırakıyorsun.”</p>

  <p>“Eğer istersen.”</p>

  <p>“Başka çarem yok.”</p>

  <p>Çalışmaya devam etti. Hsing de çalışmaya devam etti.</p>

  <p>Hsing çalışmasını keserek, “On yaşlarındayken korkunç bir rüya görmüştüm,” dedi. “Kargo bölümlerinden birindeydim. Etrafta dolaşıyordum ve duvarda minik bir delik olduğunu fark etmiştim, geminin derisinde. Dünyada bir delik. Çok küçüktü. Hiçbir şey olmuyordu ama dışarıda hava olmadığı için dünyadaki bütün havanın bu delikten boşalıp çıkacağını biliyordum. Geminin dışındaki hiçlik. O yüzden elimi deliğin üzerine kapattım. Elim deliği örtmeye yetti. Ama elimi kaldırırsam havanın dışarı kaçmaya başlayacağını biliyordum. Seslendim, seslendim ama yakınlarda kimsecikler yoktu. Kimse duymadı. Sonunda yardım getirmem gerektiğini fark ettim ve elimi deliğin üzerinden çekmeye çalıştım ama çekemedim. Elim orada tutuluyordu. Dışarıdaki hiçlik tarafından.”</p>

  <p>“Korkunç bir rüya,” dedi Hiroşi. Hsing konuşurken çalışma tahtasından uzaklaşmış, elleri dizlerinin üzerinde, dimdik sırtıyla, ifadesiz yüzüyle kansına bakıyordu. “Şimdi kendini benzer bir konumda bulduğun için mi hatırladın bu rüyayı?”</p>

  <p>“Hayır. Seni bu konumda bulduğum için.”</p>

  <p>Bunu bir süre düşündü. “Peki bu konumdan kurtulmanın bir yolunu biliyor musun?”</p>

  <p>“İmdat diye bağır, yardım iste.”</p>

  <p>Hiroşi başını belli belirsiz salladı.</p>

  <p>“Hiroşi, öğrencilerden veya mühendislerden biri eninde sonunda yaptığın şeyi keşfedecek, daha sen onları şaşırtamadan, onlarla işbirliği yapamadan veya onları susturamadan konuşmaya başlayacak. Aslında bence bu başladı bile. Diamant bir şeyleri ispat etmek istercesine takılmış bu işin peşine. Çok zeki biri ve otoriteden nefret eder... onunla aynı sınıftaydım. Onu şaşırtmak veya işbirliği yapmak kolay olmaz.”</p>

  <p>Hiroşi hiç cevap vermedi.</p>

  <p>“Benim gibi,” diye ekledi Hsing alayla ama hınç taşımadan.</p>

  <p>“‘İmdat diye bağır’ derken neyi kastediyorsun?”</p>

  <p>“Ona gerçeği söyle.”</p>

  <p>“Sadece ona mı?”</p>

  <p>Hsing başını olumsuz anlamda salladı. Alçak bir sesle, “Gerçeği söyle,” dedi.</p>

  <p>“Hsing,” dedi Hiroşi, “bizim taktiklerimizi hatalı bulduğunu biliyorum. Bu fikir ayrılığını nadiren ve sadece bana açtığın için de sana teşekkür ederim. Doğru olan şey konusunda hemfikir olmamızı isterdim. Ama gerçekten iş işten geçmeden, rotamızı değiştirme gücünü mezhepçilerin eline veremem.”</p>

  <p>“Bu senin verebileceğin bir karar değil.”</p>

  <p>“Bunu benim elimden alacak mısın?”</p>

  <p>“Biri alacak. Aldıklarında senin ve arkadaşlarının, bütün gücü elinizde tutmak için yıllardır yalan söylediğiniz ortaya çıkacak. Bunu başka nasıl algılayabilirler? İtibarın iki paralık olacak.” Sesi hâlâ alçak ve sert çıkıyordu. Hemen sonra, dudaklarını ısırarak, “Bana sorduğun soru onur kırıcıydı,” diye ekledi.</p>

  <p>“Sözgelimiydi,” dedi Hiroşi.</p>

  <p>Uzun bir sessizlik daha oldu.</p>

  <p>“Onur kırıcıydı,” dedi. “Özür dilerim Hsing.”</p>

  <p>Hsing başıyla onayladı. Oturmuş ellerine bakıyordu.</p>

  <p>“Ne yapmamı salık verirsin?” diye sordu Hiroşi.</p>

  <p>“Tan Bingdi, Nova Luis ve Gupta Lena — araştırma komitesini kurduran grupla konuş. Onlar Patel’in iktidarını güçlendirmek için kullandığı taktikleri ortaya çıkartmaya çalışıyorlar. Tüm bunların nasıl olduğuyla ilgili ne söylemek istiyorsan söyle onlara ama —eğer Patel engellemezse— üç seneye kadar Hedefe varacağımızı bilmelerini sağla.”</p>

  <p>“Ya da Diamant engellemezse,” dedi Hiroşi.</p>

  <p>Hsing yüzünü buruşturdu. Daha dikkatli, daha sabırlı konuşuyordu: “Tehlike Diamant gibi insanlar değil Hiroşi. Tehlike bir fanatiğin zarar vermek için Köprü’ye iki dakikalığına girebilmesi, rota bilgisayarlarını devre dışı bırakması... bu olasılık hep vardı ama artık birinin bunu yapması için <i>neden</i> de var. Artık bizim hiç varmamamızı <i>istiyorlar</i>. En azından Patel’in vaazından beri açıkça istiyorlar. O yüzden artık varıyor olduğumuz gerçeği açığa çıkmalı, bunu gerçekleştirebilmek için gerekli tüm desteğe ihtiyacımız var. Destek bulmamız lazım. Dünyadaki deliği bir tek senin elinle kapatamayız!”</p>

  <p>Nova Luis’in ismini söylediği zaman Hiroşi’nin geri çekildiğini hissetmişti. Konuştukça daha da telaşlandı, daha fazla dil dökerek dayandığı zemini yitirdi, sonunda yalvarmaya başladı. Bekledi ama Hiroşi bir cevap vermedi. Hsing’in savunduğu şeyler ve telaşı çekilerek yerini kuru bir hissizliğe bıraktı.</p>

  <p>En sonunda alayla ve açıkça, “Belki de kapatabilirsin,” dedi. “Ama ben iş arkadaşlarıma ve dostlarıma yalan söylemeyi sürdüremeyeceğim. Seni ispiyonlayacak değilim ama artık dolap çeviremeyeceğim. Hiç kimseye, hiçbir şey söylemeyeceğim.”</p>

  <p>“Pek pratik bir plan sayılmaz,” dedi Hiroşi, gergin bir tebessümle ona bakarak. “Sabırlı ol Hsing. Bütün istediğim bu.”</p>

  <p>Hsing ayağa kalktı. “Bu işin kötülüğü ne biliyor musun, birbirimize bile güvenmiyoruz.”</p>

  <p>“Ben sana güveniyorum.”</p>

  <p>“Güvenmiyorsun. Ne bana, ne benim sessizliğime, ne de dostlarıma. Yalan güveni emiyor. Hiçliğe doğru.”</p>

  <p>Hiroşi yine konuşmadı; Hsing de arkasını dönüp Köprü’yü terk etti. Bir süre yürüdükten sonra İkinci Çeyrek Daire’de, 2-3 Dönemeç’te, babasının tek başına yaşamakta olduğu eski evalanına doğru gitmekte olduğunu fark etti. Yao’yu görmek istiyordu ama tam o anda onu görmek Hiroşi’ye sadakatsizlik olacakmış gibi hissediyordu. Yolunu değiştirip Dördüncü Çeyrek Daire’deki Canaval-Liu’nun evalanına doğru seğirtti. Koridorlar sıkışık, dar ve kalabalık gelmişti ona. Onunla konuşan insanlara cevap verdi. Eski kâbusunun Hiroşi’ye anlatmayı akıl edemediği bir kısmını hatırladı. Dünyanın duvarındaki delik dışarıdan bir şey tarafından bir toz veya bir kaya tarafından açılmamıştı; bunun geminin yapıldığı zamandan beri orada olduğunu görür görmez anlamıştı; insan rüyasında bazı şeyleri kendiliğinden anlar.</p>

  <p class="p0">OLAĞANÜSTÜ ÖNEMDE BİR DUYURU,</p>

  <p class="p1">161. YIL, 202. GÜN</p>

  <p class="p2">Tam Katılımlı Konsey saat yirmide “olağanüstü önemde bir duyuru” yapılacağını içnetten ilan etti. Böyle bir duyuru en son on beş yıl kadar önce meslek kotalarında gerekli bir değişikliğin açıklanması için yapılmıştı.</p>

  <p>İnsanlar duyuruyu dinlemek için evalanlarında, yerleşim alanlarında, toplantıalanlarında ya da çalışmaalanlarında toplanmışlardı. Tam Katılımlı Konsey oturumunu açtı.</p>

  <p>Çatterji Uma saat tam yirmide ekrana çıkarak, “<i>Keşif</i> gemisinin sevgili yolcuları, kendimizi büyük bir değişime hazırlamalıyız. Bu geceden itibaren hayatlarımız değişecek... biçim değiştirecek,” dedi. Gülümsedi; tebessümü çok tatlıydı. “Endişeye kapılmayın. Bu sevinilecek bir şey. Yolculuğumuzun büyük amacı, yani yolculuğumuzun ilk başından beri bu gemi ve mürettebatının varması tasarlanan hedef, hayal ettiğimizden daha yakın. Yeni dünyaya ayak basacak olanlar çocuklarımız değil, bizler olacağız. Şimdi Geminin Baş Uçuş Mühendisi Canaval Hiroşi, Köprü’de diğerleriyle birlikte yaptıkları büyük keşfi, bunun ne anlama geldiğini ve ne beklememiz gerektiğini size açıklayacak.”</p>

  <p>Ekranlarda Uma’nın yerini Hiroşi aldı. Kalın ve kara kaşları yüzüne bazen tehditkâr bazen sorgu dolu bir ifade verirdi. Öte yandan sesi ikna edici, sakin, olumlu ve biraz da bilgiççeydi. Beş yıl önce çok geniş bir kozmik toz bulutu yakınındaki bir kütleçekim çöküntüsünün içinden geçerken gemiye neler olduğunu anlatmakla başladı söze.</p>

  <p>Yaşamalanlarında onu tek başına seyreden Hsing, sadece gerçek rakamları bildiğinden değil ama yalan söylemeye başladığında daha otoriter ve daha ısrarcı olduğu için, ne zaman yalan söylemeye başladığım anlayabiliyordu. Yalanlar ivme ve yavaşlama oranlarıyla, bilgisayar hatalarını fark ettikleri zaman ve uçuş mühendislerinin tepkisiyle ilgiliydi.</p>

  <p>Tarihler konusunda çok belirgin konuşmayan Hiroşi geminin ivme oranlarındaki anormallikler hakkındaki kuşkularının bir yıldan az bir süre önce başladığını ima etmişti. Bilgisayar hatasının boyutu ve ne manaya geldiği zamanla ortaya çıkmıştı. Programları, ilk yanlış okumaya verdikleri tepkilerini göz ardı etmeye direnmeleri için onları zorlayan bilgisayarlardan sırları zorla elde eden kuşkucu ama korkusuz insanlar; kullandıkları aletlerden daha akıllı olmak zorunda kalan, bu aletleri kandırarak aletlerin aşırı geniş karşılıklarının yeniden dengelenmesini sağlayan, geminin kazanmış olduğu akıl almaz hızı düşüren uçuş mühendisleri hakkında bir senaryo çizdi.</p>

  <p>Bu ana kadar, dedi, bu mücadele çok riskliydi, olup bitenler konusundaki bilgilerine o kadar güvenemiyorlardı ve bir duyuru yapmanın akıllıca olmadığını hissetmişlerdi. “Bizim asıl endişemiz erken veya doğru olmayan bir açıklama yapıp panik yaratmaktı. Artık telaşlanmaya gerek olmadığını biliyoruz. Buna hiç gerek yok. Yaptığımız çalışmalar tamamıyla başarılı oldu. Kazanılmış olan ivme nasıl tüm kuramsal sınırları aştıysa, biz de mümkün olduğu varsayılandan çok daha büyük bir hızla yavaşlamayı sağlayabildik. Yine rotamızdayız ve her şey denetim altında. Tek değişim, programımızın önünde olmamız.”</p>

  <p>Kara gözlerinde anlaşılmaz bir ifadeyle, sanki ekrandan dışarı bakıyormuş gibi başını kaldırdı. Yavaş yavaş, dikkatle, biraz monoton konuşuyor, her cümleyi tek tek vurguluyordu. “Hızımızı azaltmaya devam ediyoruz, önümüzdeki 3,2 yıl da devam edeceğiz.”</p>

  <p>“164. Yıl’ın sonlarına doğru, hedef gezegen Hsin Ti Çiu’nun, daha doğrusu Yeni Arz’ın yörüngesine gireceğiz.”</p>

  <p>“Hepimizin bildiği gibi bu olayın 201. Yıl’da gerçekleşmesi programlanmıştı. Keşif yolculuğumuz neredeyse kırk yıl kadar kısalmış oldu.”</p>

  <p>“Biz şanslı bir nesiliz. Uzun yolculuğumuzun sonunu göreceğiz. Amacına ulaşacağız.”</p>

  <p>“Bu iki yılda yapacak çok işimiz olacak. Minik dünyamızdan ayrılarak yeni, geniş bir arzda yürümeye hem zihnen, hem bedenen kendimizi hazırlamalıyız. Gözlerimizi ve ruhlarımızı yeni bir güneşin ışıklarına hazırlamalıyız.”</p>

  <p class="p28">GERÇEK YOL</p>

  <p class="p2">“Makul gelmiyor Luis,” dedi Rosa. “Hiçbir anlamı yok. Sıfırlar anlayamamışlardı, o kadar. Nasıl anlayabilirlerdi ki zaten? Ebediyen semada yaşayamayacak kadar günahkâr olduğumuzu zannediyorlardı. Onlar arza aitti, ellerinden gelen başka bir şey yoktu, o yüzden bizim de arza ait olmamız gerektiğini düşünüyorlardı. Ama biz değiliz... burada, yolda doğmuşken nasıl olabiliriz? Neden bundan başka bir yaşam isteyelim ki? Bu yaşamı mükemmel yapmışlar. Bizi semaya yollamışlar. Fani bir saadet içinde yaşayarak ebedi bir saadet yaşamına giden yolu öğrenmemizi sağlayacak bir dünya yaratmışlar. Bunu topraktan, kara bir dünyada nasıl öğrenebiliriz? Dışarıda, korumasız, rehbersiz? Eğer Gerçek Yoldan <i>ayrılırsak</i>, nasıl Gerçek Yolda yürümeye devam edebiliriz? Bir arz üzerinde durarak semalara nasıl ulaşabiliriz?”</p>

  <p>“Şey, belki ulaşamayız ama yapmamız gereken bir işimiz var,” dedi Luis. “Bizi o arz hakkında bir şeyler öğrenelim diye, öğrendiklerimizi onlara anlatalım diye yolladılar. Öğrenmek onlar için önemliydi. Keşif. Gemimize <i>Keşif</i> ismini vermişlerdi.”</p>

  <p>“Aynen öyle! Saadetin keşfi! Gerçek Yolu öğrenmek! Başmelekler öğrendiğimiz şeyleri sürekli geri yolluyorlar, biliyorsun Luis. Onlara yolu öğretiyoruz... aynen onların da yapacağımızı umut ettikleri gibi. Amaç ruhani bir amaçtı. Anlamıyor musun, Hedefe <i>vardık</i>. Neden bu güzelim yolculuğu kötü, korkunç, topraktan bir yerde durdurup eva yapalım?”</p>

  <p class="p28">BİR SEÇİM, 162. YIL, 112. GÜN</p>

  <p class="p2">5-Nova Luis Konsey Başkanı seçildi. Son yarım yıl boyunca yaşanan sorunlar sırasında uzlaştırıcı, arabulucu yönüyle genel güveni kazanmış olduğu için kazanması kaçınılmaz olmuştu; melekler arasında bile gözdeydi. Görev yaptığı önceki yıl gerçekten de uzlaştırıcı ve yaraları sarıcı bir etkisi olmuştu.</p>

  <p class="p28">BİR ÖLÜM, 162. YIL, 205. GÜN</p>

  <p class="p2">4-Patel Saadetli seksen yedi yaşında ağır bir kalp krizi geçirdi ve gözyaşları içinde, dualar, şarkılar, şenlikler curcunası içinde can çekişmeye başladı. Ayinlere katılanlar on dört gün boyunca Saadetli’nin doğup büyüdüğü Birinci Çeyrek Daire’deki Kim evalanı etrafındaki koridorları işgal etti. O can çekişirken yas-kutlayıcıları arasındaki yorgunluk ve gerginlik de artmaya başladı. İnsanlar, Varış duyurusundan sonra yaşanan benzeri bir isteri ve şiddet dalgasının patlak vermesinden korkuyordu. Çeyrek dairenin melek olmayan birçok sakini, başka çeyrek dairelerdeki arkadaşlarının ya da akrabalarının yanında kalmaya gitti.</p>

  <p>Sonunda bir başmelek, Baba’nın Ebedi Saadet’e göçtüğünü ilan ettiğinde koridorlarda gözyaşları sel oldu ama Dördüncü Çeyrek Daire’de, karısı ve kızını “Ebedi Saadet’e Baba’yla birlikte girebilsinler diye” döverek öldüren 5-Garr Neşeli isimli bir adamın yaptıkları hariç hiç şiddet yaşanmadı; bu arada Garr Neşeli kendisini öldürmeyi ihmal etmişti.</p>

  <p>Temenos, Patel Saadetli’nin cenazesi için hınca hınç dolmuştu. Birçok nutuk çekilmişti ama sesler yüksek değildi. Son nutku verebilecek bir çocuğu yoktu. Başmelek Van Wing, merasimi bitirmek için “Göz, ne görüyorsun?” adlı kara ibadet şarkısını söyledi. Kalabalık yorgunluğun sessizliği içinde dağıldı. O gece koridorlar boştu.</p>

  <p class="p28">BİR DOĞUM, 162. YIL, 223. GÜN</p>

  <p class="p2">5-Canaval Hiroşi’nin çocuğunu karısı 5-Liu Hsing dünyaya getirdi ve babası bebeğe 6-Canaval Alejo ismini verdi.</p>

  <p>Nova Luis bu dönemde konsey başkanı olmasına, tıpla uğraşmamasına rağmen Hsing ondan doğuma refakat etmesini isteyince kabul etti. Doğum tamamen olaysız geçti.</p>

  <p>Luis ertesi gün hastalarını görmeye gittiğinde, bir süre onlarla oturdu. Hiroşi Köprü’deydi. Hsing’in sütü henüz inmemişti ama bebek Hsing’in memesine veya kendisine verilen herhangi bir şeye tüm gayretiyle yapışıyordu. “Beni neden istedin?” dedi Luis. “Büyük ihtimalle bebek sahibi olmayı benden çok daha iyi biliyorsundur.”</p>

  <p>“Sanırım öğrendim,” dedi Hsing. “<i>Yaparak öğrenin!</i> Üçüncü sınıftaki Öğretmen Mimi’yi hatırlıyor musun?” Yatakta oturuyordu; hâlâ yorgun, muzaffer, kızarmış ve yumuşak görünüyordu. İncecik siyah saçlarla örtülü minik kafaya indirdi bakışlarını. “Çok minik, aynı türe ait olduğumuza inanmak zor,” dedi. “Benden sızan şu zımbırtıya ne diyorsunuz?”</p>

  <p>“Ağız sütü. Bu türün yediği tek şey odur.”</p>

  <p>“Hayret verici,” dedi Hsing, siyah saç yumağına parmağının tersiyle hafifçe dokunarak.</p>

  <p>“Hayret verici,” diye kabul etti Luis ciddiyetle.</p>

  <p>“Ah Luis, o kadar... Senin burada olman. Sana ihtiyacım vardı.”</p>

  <p>“Benim için bir zevkti,” dedi Luis, ciddiyetini muhafaza ederek.</p>

  <p>Bebek kasıldı gerildi ve bunların nedeninin minyatür bir bağırsak hareketi olduğu anlaşıldı. “Aferin, aferin. Daha Pislik Grubu’na katılacak,” dedi Luis. “Ver ben temizleyeyim. Şuna bir bakar mısın? Bir bobwob! Gerçek bir bobwob! Güzel bir numune üstelik.”</p>

  <p>“O bir gowbondo,” diye fısıldadı Hsing. Luis bakışlarını anneye kaldırınca, gözyaşları içinde olduğunu gördü.</p>

  <p>Temiz alt bezinin içinde kaybolmuş bebeği kadının kollarına verdi; Hsing ağlamaya devam ediyordu. “Çok özür dilerim,” dedi.</p>

  <p>“Yeni anneler ağlar yassı surat.”</p>

  <p>Hsing bir an acı acı ağladı, nefessiz kaldı, sonra kendine hâkim oldu.</p>

  <p>“Luis, Hiroşi’de herhangi bir şey dikkatini çekti mi?..”</p>

  <p>“Doktor olarak mı?”</p>

  <p>“Evet.”</p>

  <p>“Evet.”</p>

  <p>“Nesi var?”</p>

  <p>Bir süre bir şey söylemedi, sonra, “Hekime gitmeyeceği için benden uzaktan teşhis koymamı istiyorsun, öyle mi?” dedi.</p>

  <p>“Sanırım. Özür dilerim.”</p>

  <p>“Önemli değil. Kendisini özellikle yorgun mu hissediyor?”</p>

  <p>Hsing başıyla onayladı. “Geçen hafta iki kere bayıldı,” dedi fısıltıyla.</p>

  <p>“Şey, tahminim damar tıkanıklığından meydana gelen bir kalp yetmezliği. Bunu iyi biliyorum çünkü ben de astım hastası olarak henüz o noktaya gelmediysem de meyilliyim. Bu hastalıkla uzun süre yaşayabilirsin. Alabileceği ilaçlar var, çeşitli tedaviler ve perhizler var. Onu Hastane’ye, Regis Chandra’ya yolla.”</p>

  <p>“Deneyeceğim,” diye fısıldadı Hsing.</p>

  <p>“Yolla.” Luis sert konuşmuştu. “Oğluna bir baba borçlu olduğunu söyle ona.”</p>

  <p>Gitmek için ayağa kalktı. Hsing, “Luis...” dedi.</p>

  <p>“Büyütme, endişelenme. Düzelir. Bu arkadaş halleder.” Bebeğin kulağına dokundu.</p>

  <p>“Luis, indiğimizde sen dışarı çıkacak mısın?”</p>

  <p>“Tabii ki çıkacağım, eğer çıkabilirsem. Bütün bu eğitim ve öğrenim için neden bu kadar ısrar ediyorum sanıyorsun? Uzay giysisi giymiş etrafta koşuşturan bir avuç evacokeyi videkrandan seyretmek için mi?”</p>

  <p>“O kadar çok insan burada kalmak istiyor ki.”</p>

  <p>“Eh, oraya gidince göreceğiz. İlginç olacak. D Deposu’ndaki bir bölümde ne bulunduğunu keşfettik. Çok ağır, koruyucu giysiler olduğunu sanıyorduk ama parçalar çok büyüktü. Bunlar geçici yaşamalanları. Bir şekilde bunları dikiyorsun ve içlerinde yaşıyorsun. ayrıca Bose şişen simitlerin su üzerinde yüzmeleri için yapıldığını düşünüyor. <i>Gemiler</i>. Bir geminin üzerinde yüzebileceği kadar bol suyu bir düşünsene! Hayır. Dünyada kaçıramam... Yarın yine uğrarım.”</p>

  <p class="p28">VARIŞTAKİ NİYET KAYDI</p>

  <p class="p2">163. Yıl’ın ilk çeyreğinde on altı yaşın üzerindeki bütün insanlardan Varıştaki Niyetlerini içnetteki açık kayıtta bildirmeleri istendi. Beyanlarını istedikleri an değiştirebilirlerdi ve bu beyanları, gezegenin yaşanabilir olup olmadığının incelemesinin tamamlanmasından, testlerin dikkatle yapılmasından sonra bildirilmesi gereken nihai kararlarını verecekleri ana kadar bağlayıcı olmayacaktı.</p>

  <p class="p35">Şu sorular sorulmuştu:</p>

  <p><span class="t8">Eğer gezegenin yaşanır olduğu ortaya çıkarsa, bilgi toplamak için yüzeye inecek olan ekipte yer almak ister misiniz?</span></p>

  <p><span class="t8">Gemi yörüngedeyken gezegende yaşamak ister misiniz?</span></p>

  <p class="p35"><span class="t8">Eğer gemi ayrılırsa, kolonici olarak gezegende kalmak ister misiniz?</span></p>

  <p class="p35">Ayrıca şu konulardaki fikirlerini beyan etmeleri istenmişti:</p>

  <p><span class="t8">Gemi, gezegendeki insanları desteklemek için ne kadar süreyle yörüngede kalmalı?</span></p>

  <p><span class="t8">Ve son olarak, eğer gezegene ulaşılamazsa, gezegen yaşama elverişli değilse ya da gezegeni ziyaret etmek veya gezegeni kolonileştirmek istemeyerek gemide kalmayı tercih ettiyseniz:</span></p>

  <p class="p35"><span class="t8">Gemi ayrılırsa, ayrıldığı zaman başlangıç gezegenine mi dönmelidir, yoksa uzayda yoluna devam mı etmelidir?</span></p>

  <p>Canaval ve diğerlerine göre Arz’a yapılacak dönüş yolculuğu, çekimalanı çöküntüsünün kırbaç etkisi tekrarlanabilirse yetmiş beş yıl kadar kısa bir zaman alırdı. Bazı mühendisler bu konuda kuşkucuydu ama uçuş mühendisleri <i>Keşif</i>’in bir veya iki yaşam süresi içinde Arz’a döneceğine emindi. Bu açıklama, uçuş mühendisleri haricinde pek fazla heyecan yaratmamıştı.</p>

  <p>İçnetten sürekli olarak ulaşılabilen Varıştaki Niyet’in açık kaydı ilginç bazı iniş çıkışlara sahne olmuştu. İlk başta, gezegeni ziyaret etmeye veya gemi yörüngedeyken burada yaşamaya gönüllü olanların —bunlara Ziyaretçi ismi takılmıştı— sayısı oldukça fazlaydı. Öte yandan, gemi ayrıldığında orada kalmak istediklerini söyleyenlerin sayısı çok azdı. Bu inatçılar da Dışarlıklı olarak adlandırılmış ve bu ismi kabul etmişlerdi.</p>

  <p>O ana kadar en büyük çoğunluk gezegene hiç çıkmak istemeyenler ve yolculuğa en kısa zamanda devam etmek isteyenlerdi. İki binden fazla insan hemen Yolcu olarak kaydolmuştu.</p>

  <p>Meleklerin yaptığı bu tercih o kadar güçlüydü ki son kararlarının ne olacağını sorgulayan bile yok sayılırdı. <i>Keşif</i> Varış Gezegeninin etrafında yörüngede kalmayacak, Başlangıç Gezegenine dönmeyecek, Ebediyete gidecekti.</p>

  <p>Stokların bitme ihtimali, geminin eskimesi ve çürümesi, kaza ve entropi hakkında ortaya atılan savlar bazı Yolcuları sarsmıştı; ama çoğunluk saadetle yaşayıp, ölünce de Saadet’e gitme niyetlerinde inatçı olmaya devam ediyordu.</p>

  <p>Bu mesele kesinleşince, gezegende sürekli kalmak için kaydolan insanların sayıları artmaya başladı ve artmaya devam etti. Melek çoğunluğun kutsal yolculuklarına devam etmeye gönüllü oldukları ve gezegene fazla uzun bağlanıp kalmayacakları belliydi. Ancak birkaç melek, gezegenin yüzeyine bir araştırma ziyareti yapmayı bile tercih etmeye başlamıştı. Birçoğu, başmeleklerin öğretilerini izleyerek, gemiyi terk etmenin akıl almayacak kadar tehlikeli olduğu konusunda arkadaşlarını ikna etmeye çalışıyordu — bu bedensel bir tehlike değil, bir günahtı, ölümsüz ruhu kaybetme pahasına gerekmeyen bir bilgiyi arama dürtüsüne boyun eğmekti.</p>

  <p>Zamanla tercihler daraldı ve kesinleşti. Karanlığa çıkıp orada kal veya parlak ve sonsuz yolculuğa devam et. Bilinmeyen ya da bilinen. Tehlike ya da emniyet. Sürgün ya da yurt.</p>

  <p>Yıl boyunca kayıtlarını Ziyaretçiden Dışarlıklıya çevirenlerin sayısı bini aştı.</p>

  <p>163. Yıl’ın ikinci yarısında, Şindiçiyu’nun bulunduğu sistemin temeli sayılan sarı yıldız -2. parlaklık düzeyinde görünüyordu. Okul çocukları yıldızı Köprü’deki “pencereden” görmeye getirilmişlerdi.</p>

  <p>Eğitim programı kökten değişmişti. Melek olan öğretmenler yeni malzemeye karşı ilgisiz veya düşman da olsa onlardan, Varış Gezegeninin neye benziyor olabileceğine dair bilgi vermeleri için “eğitimsiz öğretmenlere” müsaade etmeleri istenmişti. Eski Arz’ın Sanalları —Cengel, Şehir Merkezi vs.— bozulduğu bahanesiyle yok edilmişti; ama birçok eğitsel film kurtarılmış ve Depo’da potansiyel yerleşimcilerin kullanımını bekleyen başka filmler bulunmuştu.</p>

  <p>Ziyaretçi ve Dışarlıklı olarak kaydolanlar, bu filmlerin ve eğitsel kitapların incelenip tartışıldığı eğitim grupları kurmuştu. Yanlış anlamaları ve terimler üzerindeki anlaşmazlıkları gidermek için sözlüklere sıkça başvurulsa da bazen tartışmalar uzayıp gidiyordu. <i>Açıklık</i>, açık bir alan mıydı, yoksa insanın ciddi bir şekilde yiyeceğe ihtiyaç duyması mıydı? Sözlükte şöyle öneriler vardı: Etrafı açık alan, kırlık, önünde engel olmayan, kapalı olmayan yer... O halde etrafı açık olan yerdi. İnsanın yiyeceğe şiddetle ihtiyaç duyması <i>açlık</i> çekmekti. Ama insan neden yiyeceğe şiddetle ihtiyaç duysundu ki?</p>

  <p class="p28">PRAGMATİST</p>

  <p>“Hayır. Gemiden ayrılmayı düşünmüyorum.”</p>

  <p>Luis, Tan Bingdi’nin ismini Yolcular listesinde bulduğu Kayıt’a bakakalmıştı. Dönüp arkadaşına baktı, sonra bakışlarını tekrar ekrana döndürdü.</p>

  <p>“Düşünmüyor musun?”</p>

  <p>“Hiç düşünmemiştim. Neden sordun?”</p>

  <p>“Bir melek değilsin,” diye aptalca bir laf etti Luis sonunda.</p>

  <p>“Tabii ki değilim. Ben bir pragmatistim.”</p>

  <p>“Ama yolu açık tutmak için... çok çalıştın...”</p>

  <p>“Tabii ki.” Bir dakika kadar sonra açıkladı: “Tartışmaları, bölünmeleri, zorla kabul ettirilen tercihleri sevmem. Bunlar yaşamın kalitesini bozuyorlar.”</p>

  <p>“Merak etmiyor musun?”</p>

  <p>“Hayır. Bir gezegen yüzeyinde yaşamanın nasıl bir şey olduğunu bilmek istesem eğitici videoları, holoları seyrederim. Üstelik Kütüphanede Eski Arz ile ilgili bütün kitapları okudum. Ama ne diye bir gezegen üzerinde yaşamanın nasıl bir şey olduğunu merak edeyim? Burada yaşıyorum. Burayı seviyorum. Bildiğim şeyleri seviyorum ve sevdiğim şeyleri biliyorum.”</p>

  <p>Luis afallamış haliyle bakmaya devam ediyordu.</p>

  <p>“Sende görev bilinci var,” dedi Bingdi ona şefkatle. “Atalardan kalma bir görev... Git ve yeni bir dünya bul... Bilimsel görev... Git ve yeni bilgiler keşfet... Bir kapı açılsa, bu kapıdan geçmenin görevin olduğunu düşünüyorsun. Bir kapı açılsa, ben hiç düşünmeden kapatırım. Eğer hayat güzelse, onu değiştirmeye çalışmam. Hayat güzel Luis.” Her zamanki gibi, cümleler arasında kısa eslerle konuşuyordu. “Seni ve diğerlerinin birçoğunu çok özleyeceğim. Meleklerin arasında sıkılacağım. Sen sıkılmayacaksın o toprakkürede. Ama bende görev bilinci yok, ben sıkılmaktan zevk alıyorum sayılır. Hayatımı huzur içinde, hiçbir kötülük yapmadan, bir kötülüğe de maruz kalmadan geçirmek istiyorum. Filmlerden ve kitaplardan anladığım kadarıyla da, belki de bütün kâinatta, böyle bir yaşam için en iyi yer burası.”</p>

  <p>“Neticede bu bir denetim meselesi, değil mi?” dedi Luis.</p>

  <p>Bingdi başıyla onayladı. “Bizim denetimi elimizde tutmamız lazım. Meleklerin ve benim. Senin öyle bir şeye ihtiyacın yok.”</p>

  <p>“Denetim elimizde değil ki. Hiçbirimizin değil. Hiç olmamıştı.”</p>

  <p>“Biliyorum. Ama burada bunun hayalini gayet güzel kurabiliyoruz. SG bana yetiyor.”</p>

  <p class="p28">BİR ÖLÜM, 163. YIL, 202. GÜN</p>

  <p class="p2">Tekrarlanan hastalık belirtilerinden sonra Uçuş Mühendisi Canaval Hiroşi kalp yetmezliğinden vefat etti. Bebeğiyle birlikte eşi Liu Hsing ve birçok arkadaşı, Uçuş Mühendisliğinin tüm ekibi, Merkezi Konsey’in üyelerinin çoğu cenazesine katıldı. Meslektaşı 4-Patel Ramdas onun işindeki başarılarından söz etti ve konuşmasını bitirirken ağladı. 5-Çatterji Uma onun ne kadar aptal esprilere güldüğünü söyleyip, güldüğü şakalardan birini aktardı; çok kısa bir süre için sahip olsa da bir oğlu olduğu için ne kadar mutlu olduğunu anlattı. Çocuğunun yerine, son konuşmayı ona zorlu bir öğretmen ama büyük bir usta diyen öğrencilerinden biri yaptı. Ondan sonra Hsing teknisyenlerle birlikte cesede eşlik ederek dönüşüm için Yaşam Merkezine gitti. Cenaze süresince konuşmamıştı. Teknisyenler onu bir anlığına yalnız bıraktılar, elini son derece yumuşakça Hiroşi’nin yanağına koyarak ölümün soğuğunu hissetti. Sadece, “Hoşça kal,” diye fısıldadı.</p>

  <p class="p28">VARIŞ GEZEGENİ</p>

  <p class="p2">164. Yıl, 82. Gün’de <i>Keşif</i> Şindiçiyu, Hsin Ti Çiu ya da diğer adıyla Yeni Arz adlı gezegenin yörüngesine girdi.</p>

  <p>Gemi ilk kırk dönüşünü yaparken aşağıya, gezegenin yüzeyine gönderilen sondalar çoğunlukla anlaşılamaz ya da gemide bulunanların pek anlamadığı geniş bilgiler topladı.</p>

  <p>Gerçi çok geçmeden insanların yüzeyde solunum aletleri ve giysiler olmadan eva yapabilecekleri kesin olarak anlaşıldı. Gezegenin uzun süreli bir yerleşime müsait olabileceğine dair kanıtlar gittikçe artıyordu. İnsanlar orada yaşayabilecekti.</p>

  <p>164. Yıl, 93. Gün’de ilk gidiş dönüş gemisi gezegen yüzeyine, Altçeyrek Daire Sekiz diye belirtilen alana başarılı bir iniş yaptı.</p>

  <p class="p0">BUNDAN SONRA BAŞKA BAŞLIK YOK,</p>

  <p class="p6">ÇÜNKÜ DÜNYA DEĞİŞTİ, İSİMLER DEĞİŞTİ,</p>

  <p class="p6">ZAMAN ESKİSİ GİBİ HESAPLANMIYOR</p>

  <p class="p6">VE RÜZGÂR HER ŞEYİ SAVURUYOR</p>

  <p class="p15">Gemiden ayrılmak: Hava valfından iniş aracına geçmek, bu anlaşılabilir bir şeydi — dehşet verici, korkunç bir heyecan, mutlak bir sınır ihlali, meydan okuma, onay eylemi. Son eylem.</p>

  <p>İniş aracından ayrılmak: O beş basamaktan gezegenin yüzeyine inmek, anlaşılabilirliği arkada bırakmaktı, anlayışı kaybetmekti: Delirmek. Hiçbir kelimenin anlam ifade etmediği bir lisana çevrilmekti: yer, hava — sınır ihlali, onay — eylem, yapmak. Kelimeleri olmayan bir dünya. Anlamı olmayan. Tanımlanmamış bir evren.</p>

  <p>Derhal duvarı, o kutlu, o ihtiyaç duyulan tek duvarı, iniş aracının yan duvarını algılayarak ona doğru geri geri gitti ve hemen onu, duvarı, sert, sınırlayıcı kıvrımlı metali görebilmek için, ve diğerini, hiç duvarsızı, engini görmemek için yüzünü duvara yaslayıp sakladı.</p>

  <p>Bebeğine sıkı sıkı sarıldı, yüzünü göğsüne dayadı.</p>

  <p>İnsanlar onunla birlikteydi, yanındaydı, duvara tutunmuşlardı ama o onların pek farkında değildi; hepsi bir araya büzüşmüş olsalar bile hepsi ayrılmış, birbirinden uzak gibiydi. İnsanların nefes almaya çalıştıklarını, kustuklarını duydu. Başı dönüyor, midesi bulanıyordu. Nefes alamıyordu. Havalandırma yetmiyordu, vantilatörler çok güçlüydü. Kapatın şu vantilatörleri! Tepeden bir spot üzerine çevrilmişti, başında ve boynunda sıcaklığını hissedebiliyor, gözlerini açtığında parıltısını duvarın derisinde görebiliyordu.</p>

  <p>Duvarın derisi, geminin üstderisi. Eva yapıyordu. O kadar. Küçükken hep bir evaadam olmak istemişti. Eva yapıyordu. Bittiğinde dünyaya geri dönebilirdi. Dünyanın derisine tutunmaya çalıştı ama pürüzsüz seramikti ve tutunmasına müsaade etmiyordu. Soğuk ana, sert ana, ölü ana.</p>

  <p>Gözlerini yine açtı ve Alejo’nun ipeksi kara başından aşağıya ayaklarına baktı, ayaklarının toprak üzerinde durduğunu gördü. O zaman topraktan çıkmak için kıpırdadı, çünkü insan toprak üzerinde yürümemelidir. Daha çok küçükken babası öyle söylemişti; hayır toprak bahçelerinde yürümek doğru değildir, bitkilerin yere ihtiyaçları var, insanın ayakları minik bitkilere zarar verebilir. O yüzden toprak bahçesinden çıkmak için duvardan uzaklaştı. Ama sadece toprak bahçesi vardı, toprak, bitkiler, her yerde, ayağını nereye bassa. Ayağı bitkileri incitiyordu ve toprak da onun ayak tabanlarını acıtıyordu. Umutsuzca bir yürüyüş yolu, bir koridor, bir tavan, duvarlar aradı; bakışlarını duvardan çevirince tahammül ötesi bir merkezi ışık etrafında dönen engin bir yeşil ve mavi gördü. Gözleri körleşerek ve dengesini kaybederek dizleri üzerine çöktü, yüzünü bebeğinin yüzünün yanına gömdü. Utançla ağlamaya başladı.</p>

  <p class="p15">Rüzgâr, yani hızla hareket eden hava sertti, durmadan esiyordu, insan üşüyordu; insan titriyordu, ürperiyordu sanki ateşi çıkmış gibi; rüzgâr bir duruyor, bir başlıyor, huzursuz, aptal, önceden ne yapacağı belli değil, bir mantığı yok, insanı delirtiyor, nefret verici, bir işkence. Kapatın şunu, durdurun!</p>

  <p>Rüzgâr, hava yumuşak yumuşak hareket ediyor, tepelerdeki narin otları dalgalar halinde hareket ettiriyor, ta uzaklardan kokuları taşıyıp geliyor, öyle ki insan başını kaldırıp dünyanın garip, tatlı, acı kokusunu kokluyor, ciğerlerine çekiyor.</p>

  <p>Ormandaki rüzgarın sesi.</p>

  <p>Havadaki renkleri hareket ettiren rüzgar.</p>

  <p class="p15">Daha önce pek önemli sayılmayan insanlar öne çıkmışlar, saygı görmeye başlamışlar ve sürekli bu kişilere ihtiyaç duyulmaya başlamıştı. 4-Nova Ed çayır konusunda pek başarılıydı. Bunu adam gibi kurmayı ilk akıl edebilen o olmuştu. Plastik bez ile teller mucizevi bir şekilde yükselip duvar olmuştu, rüzgarı dışarıda bırakan duvarlar olmuştu — yakındaki yüzeylerin o harika bildikliği ile insanı sarmalayan odalar, insanın başını örten alçak bir tavan, ayak altında muntazam bir zemin, durgun hava, eşit dağılan, insanı kör etmeyen bir ışık. İşte bu bir farklılık yaratıyordu, hayatı yaşanabilir kılıyordu, bir çayıra, bir evalanına sahip olmak, içeri girebileceğini, içerde olabileceğini, içine kalabileceğini bilmek.</p>

  <p>“Çayır değil, ‘çadır’,” dedi Ed ama insanlar dillerine daha rahat uyan kelimeyi seçtiler ve çayır demeye devam ettiler.</p>

  <p>On beş yaşındaki bir kız, Lee Meili, antik bir filmde ayak örtülerine ne dendiğini hatırladı. Bazıları ellerindeki sendrom-çıraplarını giymeyi denediler ama bunlar çok inceydi ve hemen eridi. Sonunda, inenlerin gemiden getirmeye devam ettikleri, gittikçe arapsaçına dönen muazzam Stok’ta PABUÇ etiketli kasaları buluncaya kadar arayıp durdular. Pabuçlar, bütün hayatları boyunca halılar üzerinde yalınayak yürümüş olan insanların ayaklarını acıttı ama buradaki zeminin acıttığından daha az. Yani <i>yerin. Taşların. Kayaların.</i></p>

  <p>Fakat bilgisi sayesinde <i>Keşif</i>’in yörüngeye girmesini sağlayan, ilk iniş aracını gemiden yüzeye yönlendirmiş olan 4-Patel Ramdas bir elinde okuma lambası, diğer elinde kordonu ve fişiyle, devasa bir bitkinin, yani altına çayırını kurmuş olduğu bir <i>ağacın</i> duvara benzeyen kırışık ve kara yüzeyine bakakalmıştı. Elektrik prizi arıyordu. Bakışındaki ifade belirsiz ve hüzünlüydü. Kısa bir süre sonra doğruldu, yüzünde küçümseyen bir ifade vardı. Elinde lambayla Stok’a gitti.</p>

  <p>5-Lung Tirza’nın üç aylık bebeği, Tirza inşaatta çalışırken yıldız ışığında yatmıştı. Onu emzirmek için gittiğinde kadın, “Kör olmuş!” diye çığlık attı. Bebeğin gözbebekleri minik birer nokta olmuştu. Ateşlenmiş, kıpkırmızı olmuştu. Yüzü ve kafa derisi su toplamıştı. Çırpınıp duruyordu ve sonunda komaya girdi. O gece öldü. Onu toprağa koyarak dönüştürmek zorunda kaldılar. Tirza bebeğinin toprak içinde yattığı yerin üzerine, bebeği tam altında olacak şekilde yattı. Ağzını toprağa kapatarak inledi. Yüksek sesle inleyerek, her tarafına toprak bulaştığı için kahverengi olmuş ıslak yüzünü, topraktan yapılmış gibi görünen korkunç yüzünü kaldırdı.</p>

  <p class="p15">Yıldız değil: Güneş. Yıldız ışığını biliyoruz: Emniyetli, iyi, ırak. Güneş çok yakındaki yıldız. Bu yani.</p>

  <p>Benim adım Yıldız, diye içinden geçirdi Hsing. Yıldız, Güneş değil.</p>

  <p>Ona ismini veren emniyetli, iyi, ırak yıldızları görmek için çayırından kara küreye doğru bakmaya zorladı kendisini. Parlayan yıldızlar, bing hsing. Minik parlak noktalar. Bir sürü, bir sürü, bir sürü. Bir tane değil. Ama her biri... Aklını toparlayamıyordu. Çok yorgundu. Gökyüzünün muazzamlığı, yıldızların sayılmayacak kadar çok oluşu. Yeniden emekleyerek içeri girdi. Çayırın içine, torbayatağın içine, Luis’in yanına. Luis yorgunluktan kıpırdamadan uyuyordu. Otomatik olarak bir an için nefesini dinledi; yumuşak, rahat. Alejo’yu kollarına aldı, göğsüne dayadı. Toprağın içindeki Tirza’nın bebeğini düşündü. Toprakkürenin içindeki.</p>

  <p>Alejo’nun bugün yapmış olduğu gibi çimenlerin üzerinde, güneşin altında koşuşunu, koşmanın zevkiyle çığlıklar atışını düşündü. Aceleyle gidip onu gölgeye çağırmıştı. Ama bebek güneşin sıcağına bayılıyordu.</p>

  <p class="p15">Luis astımını gemide bırakmıştı ama migreni bazen çok kötü oluyordu. Birçok insanın baş ağrıları, sinüzit sorunları vardı. Büyük ihtimalle bunlar havadaki zerreciklerden, toz zerrelerinden, bitkilerin polenlerinden, gezegendeki maddelerinden ve salgılarından, dış nefesinden oluyordu. Luis günün uzun sıcağı boyunca, başındaki ağrı kesilinceye kadar çayırında yatarak gezegenin sırlarını düşündü; gezegenin nefesini verdiğini ve onun da bu nefesi ciğerlerine çektiğini, Hsing’in nefesini ciğerlerine çekişi gibi, bir sevgili gibi çektiğini hayal etti. Nefesi içine çektiğini, içtiğini. O nefes olduğunu.</p>

  <p class="p15">Tepede, <i>nehre</i> bakan ama çok da kıyıda olmayan bir yer, <i>yerleşim</i> için iyi bir yer gibi görünüyordu; emniyetli bir mesafe, çocuklar bu koca, hiddetle akan, derin su kütlesine düşmezlerdi. Ramdas mesafeyi ölçerek 1,7 kilometre olduğunu söyledi. Su taşıyan insanlar mesafenin farklı anlamlarını keşfettiler: 1,7 kilometre, su taşımak için uzun bir mesafeydi. Suyun taşınması gerekiyordu. Yerde borular yoktu, kayalarda musluklar yoktu. Boru ve musluk olmadığı zaman insan suyun gerekli; sürekli ve zorunlu bir şekilde gerekli olduğunu keşfediyordu. Harika, tapınalısı, kutsal, meleklerin tahayyül dahi etmedikleri bir saadet. İnsan susuzluğu keşfediyordu. Susadığı zaman su içmek! Yıkanmak, temizlenmek! Hep olduğun gibi olmak, yani insanın derisinin pütür pütür, kumlu, çamura bulanmış değil de temiz olması!</p>

  <p>Hsing babasıyla birlikte tarlalardan döndü. Yao biraz kamburu çıkmış yürüyordu. Elleri toprakla haşır neşir olmaktan kararmış, çatlamıştı. Gemide, toprak bahçelerde çalışırken, o yumuşak, ince toprağın sadece çalıştığı anlarda Yao’nun ellerine yapıştığını, parmaklarının eklem yerlerinde, tırnak kenarlarında biriktiğini hatırladı; sonra ellerini yıkardı ve tertemiz yapardı.</p>

  <p>İnsanın kirlendiği zaman yıkanması, her zaman yeterince içecek suyu olması ne harika bir şeydi. Toplantı’da çayırları, Stok’tan uzağa, nehre biraz daha yaklaştırmaya karar verdiler. Su eşyadan daha önemliydi. Çocuklar dikkatli olmayı öğrenmek zorundaydı.</p>

  <p>Herkes dikkatli olmayı öğrenmek zorundaydı; her yerde, her zaman.</p>

  <p>Suyu süzün, suyu kaynatın. Ne büyük zahmet. Ama mevcut kültürü dikkate alan doktorlar kesinlikle taviz vermiyordu. Yerel bazı bakteriler insan ifrazatıyla meydana gelmiş ortamlarda gelişiyordu. Enfeksiyon olabilirdi.</p>

  <p>Tuvalet kaz, lağım çukuru kaz, ne büyük zahmet. Fakat ellerinde talimatnameler tutan doktorlar kesinlikle taviz vermiyordu. Lağım çukurları ve fosseptikler hakkındaki (iki yüzyıl önce Yeni Delhi’de İngilizce basılmış olan) talimatnameleri anlamak zordu, talimatlar insanın cümlenin gelişinden çıkartmak zorunda kaldığı bir sürü kelimeyle doluydu: Kanalizasyon, çakıl, taban kayası, sızmak.</p>

  <p>Zahmet, dikkat etmek, itina etmek, üzerine yüklenmek, kurallara uymak. Katiyen! Her zaman! Hatırla! Yapma! Unutma! Yoksa!</p>

  <p>Yoksa ne?</p>

  <p>İnsan zaten ölecek. Bu dünya insandan nefret ediyor. Yabancı bedenlerden nefret ediyor.</p>

  <p>Daha şimdiden üç bebek, ergenlik çağında bir genç, iki erişkin. Hepsi oradaki toprağın altında, o ilk minik ölüme, Tirza’nın bebeğine, yeraltındaki rehberlerine yakınlar. İçerideki rehber.</p>

  <p class="p15">Dünya kadar yiyecek vardı. Stok’taki yiyecek bölümüne, parmaklıklı depo odalarının koca duvarlarına, koridorlarına baktığınızda insana bin kişiye sonsuza kadar yetermiş gibi geliyordu; meleklerin bunu vermekteki bonkörlükleri ise insanı mahcup ediyordu. Sonra insan toprağın devam ettiğini görüyordu, Stok’u geçip devam ediyordu, yeni barakaları geçip devam ediyordu; üstelik gökyüzü de hepsinin üzerinde uzayıp gidiyordu; sonra tekrar dönüp baktığınızda parmaklıklı depo odaları yığınını minicik görüyordunuz.</p>

  <p>Toplantıda Liu Yao’nun, “Yerel bitkilerin yenebilirliklerini denemeye devam etmeliyiz,”; Chowdry Arvind’in ise, “Şu anda bahçeler yapmamız lazım, devir... yılın en avantajlı olduğu bu zamanda... büyüme mevsimi devam ederken,” dediğini duyuyordunuz.</p>

  <p>Zamanla insan yiyecek çok fazla şey olmadığını anlıyordu. Belki de hiçbir zaman bol yiyecek olmayacaktı. Hatta (fasulyeler çiçek açmamıştı, pirinç topraktan yükselmiyordu, genetik deneyler başarısızdı) yeterli yiyecek bile olmayabilirdi. Zaman gerekiyordu. Zaman burada aynı değildi.</p>

  <p class="p22">Burada her şeyin bir mevsimi vardı.</p>

  <p class="p1"><b>* * *</b></p>

  <p class="p2">Doktor 5-Nova Luis, topuğunun su toplamış bir yerinde başlayan kan zehirlenmesinden ölen toprak teknisyeni 5-Çang Berto’nun cesedinin yanına oturdu. Aniden Berto’nun çayırdaşlarına bağırdı: “İhmal etmiş! Onu ihmal ettiniz! Yaranın enfeksiyon kaptığı görünüyor! Bunun olmasına nasıl izin verdiniz? Steril bir ortamda olduğumuzu mu sanıyorsunuz? Dinlemiyor musunuz? Buradaki toprağın <i>tehlikeli</i> olduğunu anlayamıyor musunuz? Benim mucizeler yaratabileceğimi mi düşünüyorsunuz?” Sonra ağlamaya başladı; Berto’nun çayırdaşları ölü arkadaşları ve ağlayan doktorun karşısında korku, utanç ve üzüntüden dilleri tutulmuş vaziyette kalakaldı.</p>

  <p class="p15">Yaratıklar. Her yerde yaratık vardı. Bu dünya yaratıklar için yaratılmıştı. Canlı olmayan tek şey kayalardı. Geri kalan her şey yaratıklarla kıpır kıpırdı.</p>

  <p>Bitkiler toprağı kaplıyor, suları dolduruyordu; sonsuz çeşit ve sayıda bitki vardı (geçici bitki deney laboratuvarında çalışan 4-Liu Yao bazen yorgunluğunu unutturan olağanüstü bir haz hissediyor, —<i>Baksanıza! Şuna bir bakın! Ne kadar olağanüstü!</i> diye bağırma arzusu duyuyordu). ayrıca sonsuz çeşit ve sayıda hayvan vardı (adını Dışarlıklı olarak ilk yazdıranlardan biri olan 4-Steinman Jael yerde yürüyen, havada uçan sayısız minik yaratığın sürekli gürültüsü ve teması nedeniyle titreme ve çığlık nöbetlerine tutulmuş, bunları gördüğünde ve temas ettiğinde denetleyemediği korkusu nedeniyle gemiye dönüp orada temelli kalmaya mecbur olmuştu.)</p>

  <p>İlk başta insanlar Arz kitaplarından ve hololarından esinlenerek yaratıklara inek, köpek, aslan demeye yeltenmişlerdi. Kullanım kılavuzlarını okuyanlar Şindiçiyu yaratıklarının ineklerden, köpeklerden, aslanlardan çok daha küçük olduğunu, bunların daha çok Diçiyu’da böcek, örümcek ve solucan denilen şeyler olduğunu söylüyorlardı. “Buradakilerin omurgadan haberleri yok daha,” dedi bu yaratıkların büyüsüne kapılan ve elektrik mühendisi olarak yaptığı işlerinden kalan bütün zamanını Arz Biyolojisi arşivlerini incelemekle geçiren genç Garcia Anita. “En azından dünyanın bu kısmındakilerin. Ama harika kabuklar icat ettiklerine kuşku yok.”</p>

  <p class="p22">Bir milimetre kadar uzunluğunda, yeşil kanatlı, ısrarla insanların peşine takılan, insanların tenleri üzerinde yürüyerek hafifçe gıdıklayan yaratıklara zamanla köpek ismi verildi. Bu yaratıklar pek dostane davranıyorlardı; köpeklerin de insanın en iyi dostu olması gerekiyordu. Anita bu yaratıkların insanların terindeki tuzu sevdiğini, dostluğu bilecek zekâya sahip olmadıklarını söyledi ama insanlar bu yaratıklara köpek demeye devam etti. Ay, boynumdaki ne? Hı, bir köpekmiş.</p>

  <p>Gezegen yıldızın etrafında dönüyordu.</p>

  <p>Fakat akşamları güneş batıyordu. Aynı şey ama değişik bir mesele. Batan güneş renkleri de, rüzgârın havada hareket ettirdiği renkleri de götürüyordu.</p>

  <p>Şafak vakti güneş doğuyor, beraberinde dünyanın bütün kararsız, hiddetli, ince renklerini getiriyor, onarıyor, yeniden hayat kazandırıyor, yeniden doğuruyordu.</p>

  <p class="p22">Buradaki süreklilik insanlara dayanmıyordu. Ama onlar bu devamlılığa bağımlıydı. Farklı bir meseleydi bu.</p>

  <p>Gemi yoluna devam etti. Gitti.</p>

  <p>Dışarıda yaşama konusunda fikirlerini değiştiren Dışarlıklılar genellikle ilk birkaç ongün içinde geri dönmüştü. Artık Başmelek 5-Ross Minh’in başkanlığını yaptığı Tam Katılımlı Konsey <i>Keşif</i>’in 164. Yıl 256. Gün’de ayrılacağını bildirdiğinde, sürekli sürgünün kesinliğine veya dışarıdaki yaşamın acılı gerçeklerine tahammül edemeyen birkaç kişi Yerleşim’den gemiye alınmalarını istemişti. Gemi taraftarlarından, bu nihayetsiz yolculuğun beyhudeliğini gören veya başmelekler tarafından yönetilmeyi kabul edemeyen bir o kadar kişi de Yerleşim’e katılmayı istemişti.</p>

  <p>Gemi ayrıldığında, gezegende bulunan dokuz yüz dört kişi burada kalmayı seçmişti. Burada ölmeyi. Bazıları ölmüştü bile.</p>

  <p>Bu konuda çok az konuşuyorlardı. Söyleyecek çok fazla şey yoktu, üstelik insan sürekli yorgun olduğundan yemek yemek, yataktorbasına girip uyumaktan başka bir şey de istemiyordu. Geminin yoluna devam etmesi büyük bir mesele gibi görünmüştü, ama öyle değildi. Zaten yerden gemiyi göremiyorlardı. Ayrılış gününden günler öncesinde radyolarda ve kancanette saadete yapılan yolculuk hakkında bol bol konuşuldu; vaizlar yerdeki insanlara hâlâ birer melek olduklarını ve mutluluğa geri döndüklerinde onlara kucak açılacağını söyleyip durdular. Sonra bir kişisel mesajlaşmalar, yalvarmalar, karşılıklı kutsamalar, vedalar fırtınası yaşandı ve ardından gemi gitti.</p>

  <p>Uzun bir süre <i>Keşif</i> Yerleşim’e haber ve mesaj yollamaya devam etti: doğumlar, ölümler, vaazlar, dualar, yolculuğun ortak neşesinin raporları. Yerleşim’den gemiye de, Arz’a yollanan bilgi verici ve bilimsel raporların aynılarının yanı sıra kişisel mesajlar gidiyordu. Diyalog ve cevap girişimleri nadiren başarılı oluyordu ve ilk birkaç yıldan sonra genellikle vazgeçilmişti.</p>

  <p>Anayasa’nın buyruklarına itaat eden Yerleşimciler Şindiçiyu ile ilgili bilgileri toplayıp düzenlediler ve hayatta kalmak için yaptıkları işlerden zaman kaldıkça asıl gezegenlerine yolladılar. Bir komite Yerleşim’in düzenli tarihsel olaylarının kaydını tutmak ve bunları yollamakla uğraşıyordu. İnsanlar aynı zamanda kendi gözlemlerini, düşüncelerini, görüntülerini, şiirlerini yolluyorlardı.</p>

  <p>İnsan bunları bir başkasının dinleyip dinlemediğini merak etmekten alamıyordu kendisini. Ama bu yeni bir şey değildi.</p>

  <p>Gemiye yollanan iletiler Yerleşim’in alıcılarına gelmeye devam ediyordu; Diçiyu’daki insanlar daha yıllarca onların bu erken varışlarından haberdar olamayacaktı, cevaplarının gelmesi de yıllar sürecekti. İletişim her zamanki gibi kafa karıştırıcı, neredeyse tamamen alakasızdı ve gerek kelime hazinelerinin gerekse düşünme tarzlarının değişmesi yüzünden anlamak gün geçtikçe zorlaşıyordu. Saklı Y. D. ne demekti ve neden Milak’da bu konuda isyanlar yaşanmıştı? Yol teknolojisi neydi? Neden pankogenlerdeki 4:10’luk oranı bilmelerinin gerekli olduğunu söylüyorlardı?</p>

  <p>Kelime sorunu da yeni bir şey değildi. İnsan gemideki bütün hayatı boyunca ne anlama geldiğini bilmediği bir sürü kelime öğrenirdi. Dünyada bir şey ifade etmeyen kelimeler. <i>Bulut</i> gibi, <i>rüzgâr</i> gibi, <i>yağmur</i> gibi, <i>hava</i> gibi kelimeler. Şairlerin kelimeleri, sayfanın altında açıklaması verilen, filmlerde kısa görsel karşılıkları, bazen de Sanallarda kısa duygusal karşılıkları bulunan kelimeler. Gerçeklikleri hayale veya sanala dayanan kelimeler.</p>

  <p>Ama burada, bir anlamı olmayan kelimeler, içi boş kavramlar varolan birer kelime oluyordu. Burada hiçbir şey sanal değildi.</p>

  <p>Bulutlar batıdan geliyordu. Batı, başka bir gerçeklikti. Yön: İnsanın içinde kaybolabileceği bir dünyada son derece önemli bir gerçeklik.</p>

  <p>Yağmur, belli bir cins buluttan yağıyordu; yağmur ıslatıyordu, ıslanıyordun, rüzgâr esiyordu, üşüyordun ve bu böylece sürüp gidiyordu; bir program değil de iklim olduğu için de durmuyordu. Varolmaya devam ediyordu. Ama insan için öyle değildi, eğer yağmurdan kaçma sağduyusunu kullanmayı akıl etmezsen varolmaya devam edemiyordun.</p>

  <p>Büyük bir ihtimalle Arz’daki insanlar bunu zaten biliyorlardı.</p>

  <p>Büyük, kalın, uzun bitkiler, ağaçlar genellikle, gemidebulunan (Tek kelime: gemidebulunan) bazı aletlerin ve süslerin yapıldığı madde olan, çok nadir ve kıymetli tahta maddesinden meydana geliyordu. Tahta nesneler çok nadiren dönüştürülürdü çünkü bunların yerine yenileri konulamazdı; plastik kopyaları, nitelik bakımından oldukça farklı olurdu. Buradaysa plastik nadir ve kıymetliydi ama bütün <i>tepeler</i> ve <i>vadiler</i> tahta doluydu. İniş Stoğu’nda bulunan garip ve kadim aletlerle devrilmiş ağaçlar parçalara ayrılabiliyordu. (Böylece kullanım kılavuzunda elektrikli testere diye yazılmış olan lektrikliteserenin anlamı da yeniden keşfedilmiş oldu.) Bütün ağaç parçacıkları masif tahtaydı: Bu bina yapmak için mükemmel bir maddeydi, aynı zamanda biçimlendirilerek faydalı aletler de&nbsp; yapılabiliyordu. ayrıca tahta ateşe verilip ısı elde edilebiliyordu.</p>

  <p>Bu keşif inanılmayacak derecede önemliydi, acaba Arz’a yollanacak bir haber sayılabilir miydi?</p>

  <p>Ateş. Meşalenin ucundaki nesne. Bunzen bekindeki faal nokta.</p>

  <p>İnsanların çoğu yanan ateşi hiç görmemişlerdi. Etrafına toplandılar. Dokunmayın! Ama hava artık soğuktu, bulut ve rüzgâr doluydu, iklim doluydu. Ateş sıcaklığı insanın hoşuna gidiyordu. Yerleşim’in ilk jeneratörünü kuran Lung Jo, ağaç parçacıklarını toplayarak bunları çayırının içine yığdı, tutuşturdu ve arkadaşlarını ısınmak için içeri çağırdı. Anında herkes boğulacak gibi olup öksürerek çayırdan dışarı uğradı çünkü ateş tahtayı sevdiği gibi çayırı da sevmişti ve sonunda yağmur altında kara leş kokulu bir pislikten başka hiçbir şey kalmayıncaya kadar çayırı kırmızı ve sarı dilleriyle yalayıp yuttu. Bir felaket. (Başka bir felaket.) Yine de hep birlikte ağlayarak ve öksürerek bir duman bulutu içinden dışarı fırlamaları komikti.</p>

  <p class="p35">Bulut. Duman. Anlam ile, anlamlar ile dolu, sıkışmış, dolmuş kelimeler. Ölüm kalım anlamları, yaşamı belirten, ölümü belirten kelimeler. Şairler demek ki neredeyse kelimenin gerçek anlamlarıyla konuşuyorlarmış.</p>

  <p class="p36"><i>Bulutlar kadar yalnız dolandım...</i></p>

  <p class="p23"><i>Sakaldan geçen hava nedir ki?</i></p>

  <p class="p23"><i>Rüzgârlı ve garip belli ki...</i></p>

  <p class="p29">0-2 yulaf ırkı topraktan çıktı, belirdi, filiz verdi, yaprak çıkarttı ve o harika sarkık tahıl başları yeşerdi, sarardı ve hasat edildi. Tohumlar insanın parmakları arasından parlatılmış boncuklar gibi akıyor, o kıymetli yiyecek yığınına düşüyorlardı.</p>

  <p class="p15">Gemiden alınan iletilerde kişisel mesajlar veya bilgiler aniden kesiliverdi; artık sadece daha önce hazırlanmış, Kim Terry ve Patel Saadetli tarafından yapılan konuşmalar, bazı başmelekler tarafından verilmiş vaazların bulunduğu üç kaydın tekrar yayınları vardı, ayrıca bir erkekler korosunun söylediği şarkıların kaydı tekrar tekrar çalınıyordu.</p>

  <p class="p16">“Neden ben Altı Lo Meiling’im?”</p>

  <p>Çocuk annesinin açıklamasını anlayınca, “İyi ama bu gemidebulunandı. Biz burada oturuyoruz. Hepimiz Sıfır sayılmaz mıyız?” dedi.</p>

  <p>5-Lo Ana bu hikâyeyi Toplantı’da anlattıktan sonra hikâye bütün topluluğa yayıldı ve herkesi keyiflendirdi, tıpkı kenarları altın ipliklerle çevrelenmiş pırıltılı şeffaf kanatları olan o yaratıklardan birinin uçuşu gibi. Herkes işini gücünü bırakıp, “Bakın!” diyerek başını kaldırır, bu yaratığı seyrederdi. Mariposa dedi birisi ona ve bu güzel isim hayvana yapıştı kaldı.</p>

  <p>Sürekli iş yapılamayan soğuk havalarda, nesnelerin isimleriyle ilgili epey bir konuşma yapılıyordu. Nesneleri adlandırmak konusunda tartışıyorlardı. Köpekler gibi. İnsanlar isim koyma işinin ciddiye alınması konusunda hemfikirdi. Ama kayıtlara bakıp da, Diçiyu’da buradaki kahverengi yaratığa benzeyen yaratıklar var diye bunlara da <i>kabuklu böcek</i> demenin pek bir faydası yoktu. Bu kabuklu böcek değildi. Kendi ismi olmalıydı. Üç bacaklı, kliklikleyen, yaprakkemiren. Peki ya biz? Ana’nın kızı haklı, biliyor musunuz? 4’ler, 5’ler, 6’lar... bütün bunların burada bizimle ne ilgisi alakası var artık? Melekler 100’e kadar gidebilir... l0’a varsalar şanslı sayılırlar... Peki ya Zerin’in bebeği? O, 6-Lahiri Padma değil. O, 1- Şindiçiyu-Lahiri-Padma... Belki de sadece Lahiri Padma’dır. Neden adımları saymak zorundayız? Bir yere gittiğimiz yok. O burada. Burada yaşıyor. Burası Padma’nın dünyası.</p>

  <p class="p15">Luis’i batı yerleşim alanının arkasındaki yastık bahçede buldu. Hastaneden izinli olduğu gündü. Güzel bir ilkyaz günüydü. Saçı güneşte parlıyordu. Hsing onun yerini saçının gümüş yansımasından bulmuştu.</p>

  <p>Yerde, toprak üzerinde oturuyordu. İzin gününde, minik hendekler, setler, su yolu kapaklarından oluşan sulama sistemindeki sürekli dikkat isteyen ama zahmetsiz bir iş olan nöbetini tutuyordu. Çörek iyi sulandığı zaman, ama haddinden fazla değil, yeterince sulandığı zaman iyi oluyordu. Bütün olarak veya öğütüldükten sonra pişirilen yumrular, Liu Yao’nun yenebilir bir cins yetiştirmeyi başarmasından beri başlıca ürün olmuştu. Yerel tohumları ve tahılları hazmetmekte zorluk çeken insanlar çörekle besleniyordu.</p>

  <p>On, on bir yaşındaki çocuklar, yaşlı insanlar, sakatlanmış insanlar genellikle sulama nöbeti tutardı; bu işte güce ihtiyaç yoktu, sadece sabır gerekliydi. Luis, Batı Deresi’nden akan suyu ayırarak ana kanal sisteminin kanallarından birine veren su yolu kapağının yakınında oturmuştu. İnce kahverengi bacaklarını uzatmıştı; koltuk değneği yanında duruyordu. Kollarını yere dayamış, ellerini kara toprağın üzerinde düz tutuyordu; yüzünü güneşe çevirmiş, gözlerini kapatmıştı. Üzerinde şort ve bol, lime lime bir gömlek vardı. Hem yaşlı, hem de sakattı.</p>

  <p>Hsing yanına gelip ona seslendi. Luis homurdandı ama ne kıpırdadı, ne de gözlerini açtı. Hsing de onun yanına çömeldi. Bir süre sonra dudakları Hsing’e o kadar güzel göründü ki uzanıp öptü.</p>

  <p>Luis gözlerini açtı.</p>

  <p>“Uyuyordun.”</p>

  <p>“Dua ediyordum.”</p>

  <p>“Dua mı!”</p>

  <p>“Tapınıyordum?”</p>

  <p>“Neye tapmıyordun?”</p>

  <p>“Güneşe?” dedi sorarcasına Luis.</p>

  <p>“Bana sorma!”</p>

  <p>Luis, tam o Luis bakışıyla Hsing’e baktı; nazik bir sorgulayıcılıkla, bir şey yüklemeden, içten; beş yaşından beri ona hep böyle bakardı. Onun içine bakardı.</p>

  <p>“Başka kime sorayım?” dedi Luis.</p>

  <p>“Dua etmek ve tapınmak konusundaysa, bana değil.”</p>

  <p>Hsing, poposunu bir sulama kanalının kıyısına yerleştirip Luis’e bakacak şekilde rahatça oturdu. Güneşin sıcaklığını omuzlarında hissediyordu. Luisita’nın tahıl saplarından acemice ördüğü şapkayı takıyordu.</p>

  <p>“Bozulmuş bir kelime hazinesi,” dedi Luis.</p>

  <p>“Kuşkulu bir ideoloji,” dedi Hsing.</p>

  <p>Ve kelimeler aniden Hsing’e zevk verdi, kocaman kelimeler —<i>kelime hâzinesi! ideoloji!</i>— konuşma hep kısa, küçük, ağır kelimelerle yapılıyordu: yemek, çatı, alet, al, yap, sakla, yaşa. Büyük kelimeleri artık kullanmıyorlardı, aklını bir an için mariposa gibi havalandıran, rüzgârda çırpıştıran o uzun, havalı kelimeleri.</p>

  <p>“Şey,” dedi Luis, “bilmiyorum.” Düşündü. Hsing onun düşünüşünü seyretti. “Dizimi parçaladığımda ve yatmak zorunda kaldığımda,” dedi, “zevk almadan yaşamanın bir anlamı olmadığına karar verdim.”</p>

  <p>Bir sessizlikten sonra Hsing, alaycı bir ses tonuyla, “Saadet?” dedi.</p>

  <p>“Hayır. Saadet Sanal Gerçeksizliğin bir formu. Hayır, ben zevk diyorum. Gemide bunu hiç bilmiyordum. Sadece burada var. Ara sıra. Kayıtsız şartsız varoluş anları. Zevk.”</p>

  <p>Hsing içini çekti.</p>

  <p>“Zor kazanılan,” dedi.</p>

  <p>“A, evet.”</p>

  <p>Bir süre sessizce oturdular. Güney rüzgârı sertçe esti, durdu, bu kez hafif hafif esti. Islak toprak ve fasulye çiçeği kokuyordu.</p>

  <p>Luis şöyle dedi:</p>

  <p>“‘<i>Diyorlar ki, ben nine olduğum zaman, sema altında</i></p>

  <p><i>Yürüyebilirmişim başka bir dünyada.</i>’”</p>

  <p>“Ah,” dedi Hsing.</p>

  <p>Yeni, daha derin bir iç çekişle gelen hıçkırık nefesini tıkar gibi oldu. Luis elini onun elinin üzerine koydu.</p>

  <p>“Alejo çocuklarla birlikte nehir yukarı balık avlamaya gitti,” dedi Hsing.</p>

  <p>Luis başıyla onayladı.</p>

  <p>“Çok endişeleniyorum,” dedi Hsing. “Ben endişemle zevki kaçırıyorum.”</p>

  <p>Luis yine başıyla onayladı. Sonra hemen, “Ama düşünüyordum da... tapınırken, ya da her ne dersen de, onu yaparken düşündüğüm şey topraktı.” Bir avuç ufalanan, kara renkli milli toprağı kaldırarak, elinden dökülmesini seyretti. “Eğer yapabilseydim, ayağa kalkıp üzerinde dans ederdim, diye düşündüm... Benim için dans et,” dedi, “eder misin Hsing?”</p>

  <p>Hsing bir an bekledikten sonra ayağa kalkıp —alçak kıyıdan kendini kaldırmak zor olmuştu, son günlerde dizleri pek iyi değildi— ve kıpırdamadan durdu.</p>

  <p>“Kendimi aptal gibi hissediyorum,” dedi.</p>

  <p>Kollarını kanat açar gibi açtı ve toprağa basan ayaklarına baktı. Sandaletlerini silkip çıkarttı, ayağıyla kenara itti; yalın ayaktı. Sola, sağa, öne, arkaya birer adım attı. Ellerini, avuç içleri yere bakacak şekilde ileri doğru uzatarak, Luis’e doğru dans etti. Luis ellerini tuttu, Hsing çekip onu kaldırdı. Luis güldü; Hsing hafifçe gülümsedi. Luis kıpırdamadan durmuş onun ellerini tutarken Hsing çıplak ayaklarını topraktan kaldırıp yine indirdi. Bu şekilde birlikte dans ettiler.</p>

  <p class="p28"><span class="t3"><b>—</b></span></p>
</body>
</html>