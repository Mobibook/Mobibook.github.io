<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gonul.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_20"><span class="ideitalik">20<br class="chapter"/>
  Bir Nevi Sihir</span></h1>

  <p class="normal1">Ertesi gün, Arda, Fırat’ın yanında gece treniyle Eskişehir’e dönüyordu. Kendisini adada bırakıp giden ağabeyine kızgındı Arda, mecbur kalmadıkça konuşmuyordu.</p>

  <p class="normal1">Yerleri vagonun ön tarafında olduğundan, sık sık açılan kapının piston gürültüsü yüzünden uyumak zordu. Mavi Tren görünmeyen eller tarafından beşik gibi sallanarak gidiyor, Fırat başını cama yaslamış geceye bakıyordu. Arda’nın kulaklığında Queen şarkıları vardı. Gözlerini müziğin ritmine göre açıp kapayarak hayalindeki filmi kurguluyordu.</p>

  <p class="normal1">Kaset Ertuğrul’un hediyesiydi. Tişört olayından sonra birden değişmiş, saygılı ve nazik olmuştu. O bohemliğe özenen çocuk gitmiş, yerine gerçek duyguları olan, genç bir centilmen gelmişti. İğne-iplik bulup tişörtü tamir etmeye kalkmıştı. Çabası kumaşı daha da berbat etmek dışında bir işe yaramamış olsa da güzeldi. Arda sabah kahvaltıyı hazır bulmuş, vapura binerken Ertuğrul’un elinden tutmasının hazzını yaşamıştı.</p>

  <p class="normal1">Bu değişim, Arda’nın başardığı en esaslı işti. Hayatında ilk defa birinin iyi yönde değişmesini sağlamıştı, kadın gibi hissediyordu kendini.</p>

  <p class="normal1">Henüz bilmediğiyse, bu olayın ilişkilerini hayat boyu belirleyeceğiydi. Hep arkadaşla sevgili arası bir şey kalacaklardı. Ertuğrul ne zaman fabrika ayarlarına dönmek istese karşısına çıkacak, Arda’dan ayrılır ayrılmaz yine değişecekti. Ama kaseti dinlerken bundan habersizdi Arda. Sanıyordu ki öpülen kurbağalar ebediyen prens kalır.</p>

  <p class="normal1">Fırat, Eskişehir’e dönüş yolunda, giderken olduğundan bile sessizdi. İnsanın kardeşini tanıması, bir yabancıyı tanımasından zordu. Ama hazır özgüveni yerindeyken, bu işe de soyundu Arda.</p>

  <p class="normal1">“Ertuğrul’la aranızda sorun mu var?” diye sordu, yemekli vagona gittiklerinde.</p>

  <p class="normal1">“Bırak Allah aşkına şu adamı,” dedi Fırat.</p>

  <p class="normal1">“Eğer kız kardeşini o adamla yalnız bırakıp gidecek kadar bozulduysan, bunun sebebi olmalı.”</p>

  <p class="normal1">“Özür dilerim. Hoşuna gider sanmıştım.”</p>

  <p class="normal1">“Öyle bir tiple yalnız kalmanın hoşuma gideceğini nereden çıkardın?”</p>

  <p class="normal1">“Çünkü farkındayım Arda.”</p>

  <p class="normal1">“Neyin?”</p>

  <p class="normal1">“Birbirinize nasıl baktığınızın. Aranızdaki elektriğin. Her fırsatta yan yana olmaya çalıştığınızın.”</p>

  <p class="normal1">Cevap veremeden garson geldi, yemek sipariş ettiler. Giderken yediklerinin aynısı. Köfte, makarna ve iki şişe kola. Hesap ceplerindeki son parayla ödenecekti.</p>

  <p class="normal1">“Ağabeylik taslamanın saçma bir yolu değil mi bu?” dedi Arda, garson uzaklaşırken. “Durum hoşuna gitmediyse beni uyarabilirdin. Ya da söylerdin, beraber dönerdik.”</p>

  <p class="normal1">Fırat çevirdi başını, trenin durduğu istasyona bakmaya başladı. Tabela uzakta kaldığından, nerede oldukları anlaşılmıyordu. Karanlıkta köylüler, birkaç asker ve koklaşan iki köpek kımıldıyordu. Fırat’ın sessizliğiyse saçmaydı, kimse ona fizik problemi sormamıştı sonuçta.</p>

  <p class="normal1">“Yani, kız kardeşinin yaptığına kızdıysan, ağabey olarak tepki göstermeye hakkın olabilir,” diye üsteledi Arda. “Ama beni cezalandırmak için basıp gitmeye hakkın yok. Babam duysa ne der, düşünsene.”</p>

  <p class="normal1">“Arda, anlamıyorsun...”</p>

  <p class="normal1">“Neyi?”</p>

  <p class="normal1">“Babam oğlunun işe yaramaz bir sersem olduğunu öğrenirse ne der sence? Onun bir başarısızlık abidesi olduğunu? Kimsenin ona saygı duymadığını?”</p>

  <p class="normal1">Düdük çaldı, tren yeniden hareket etti. Yolculuğun geri kalanında tek kelime konuşmadılar.</p>

  <p class="normal1">Fırat’ın özgüven sorununu hiç anlayamadı Arda. Ağabeyi çirkin sayılmazdı, boyu-posu da yerindeydi. Akranlarına göre kültürlü ve eğitimliydi. Yine de her defasında, güvenilecek şeyler listesinin en altına yazıyordu kendini. Esra denen yalancıya, Ertuğrul gibi bir haytaya, hatta tanımadığı insanların kitaplarına bile gözü kapalı güveniyordu ama aynada gördüğü kişiye asla.</p>

  <p class="normal1">Bir de Arda gibi, özgüvenleriyle ne yapacaklarını bilemeyenler vardı. İki yüzyıl arasında duracak yer bulamayanlar. Kendilerini hep tanık gibi hissedenler. Hayatın dokunmadan üzerlerinden kayıp gittikleri. Hiçbir fikirle, arkadaş grubu ya da heyecanla özdeşleşemeyenler.</p>

  <p class="normal1">Fazla olay da olmayacaktı zaten. Ütopyalarla devrimler onlar gelmeden tükenmişti. Darbe yemiş cumhuriyet yorgun ve idealsizdi. Hakları için mücadele eden bir Kürt ya da başörtülü bir kız değilseniz, ufukta “Kaybedenler Kulübü” dinleyip tribe girmek dışında fazla seçenek görünmüyordu.</p>

  <p class="normal1">Eskişehir’e vardıklarına o kadar sevindi ki, toprağı öpmek istedi Arda. İstanbul’un keşmekeşi nihayet geride kalmıştı. Artık arkadaşlarıyla buluşabilir, Adalar’da çene çalabilir, küçük dünyasında eriyip gidebilirdi. Fırat yine başına bir iş açmaya kalkarsa ne yapacağını çok iyi biliyordu.</p>

  <p class="normal1">Ortak yalanlar uydurmayı akıl edemediklerinden, annelerinin tatilin nasıl geçtiğiyle ilgili sorularına muğlak cevaplar verdiler. Ağabey-kardeş tatile gitmiş ve tek parça halinde dönmüşlerdi. “İstanbul’a gittik ve aşk acısıyla tanıştık,” diyecek halleri yoktu.</p>

  <p class="normal1">Günler geçtikçe, İstanbul günleri silinmeye başladı. Sanki garip bir film seyretmişti Arda, salondan çıkarken o da sona ermişti. Önceki yaz gittiği gençlik kampından dönüşte yaşadığı “Ben buradayım ama orada eğlence hâlâ tam gaz devam ediyor” burukluğundan eser yoktu. Tek sorun, tatil paralarını İstanbul’da yemiş olmalarıydı. Havalar soğumadan bir yere daha gitmeleri babalarının insafına kalmıştı.</p>

  <p class="normal1">Sonra bir sabah sonbahar geldi, yaşananları ilk yağmurlarla uzağa uçurdu. 1990 yazı geçmişin kuru dalından düşmüş bir yapraktı artık. Arda’nın önünde üniversiteye hazırlanarak geçirmesi gereken aylar vardı. Henüz hangi branşta yarışacağına bile karar vermemişti. Fırat sosyal bilgilere abanması gerektiğini söylüyordu, Arda matematikten hep son anda geçtiği için. İstanbul günleri hakkında konuşmuyor, o fasıl yaşanmamış gibi davranıyorlardı.</p>

  <p class="normal1">Ama bir ekim akşamı, dershaneden sonra kız arkadaşlarıyla Porsuk Çayı boyunca yürürken gözlerine inanamadı. Ertuğrul küçük köprülerden birinde durmuş, gülümseyerek kendisine bakıyordu. Üstünde temiz bir kadife ceket, elinde naylon torba vardı. Saçını kestirmişti, sakalı yoktu. Beş yaş küçülmüştü sanki.</p>

  <p class="normal1">“Ne yapıyorsun burada?” dedi Arda, şaşkınlıkla ve pis pis sırıtan dershane arkadaşlarından utanarak.</p>

  <p class="normal1">“Beni gördüğüne sevinmedin mi?”</p>

  <p class="normal1">“Sevindim ama niye geldin?”</p>

  <p class="normal1">“Bunu vermek için.”</p>

  <p class="normal1">Arda açtı torbayı, içinden çıkan Queen tişörtüne hayretle baktı. Üstünde yine “A Kind Of Magic” yazıyordu. Aynısını bulabilmiş olması bir nevi sihirdi sahiden.</p>
</body>
</html>
