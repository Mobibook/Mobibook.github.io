<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gonul.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_29"><span class="ideitalik">29<br class="chapter"/>
  Elbet Bir Gün Anlayacaktır</span></h1>

  <p class="normal1">Baharda, dayısının cenazesinde Ertuğrul eski halindeydi. Sarsıldığı belliydi; kahramanının üçüncü sınıf bir otel odasında ölü bulunmasını hazmedemiyordu. Hayatı suçluyor, dünya denen lağımda halis insanların sonunun bu olduğunu söylüyordu.</p>

  <p class="normal1">Van Gogh gibi Aziz Dayı da harcanmıştı. Hele bu korkunç memlekette sanatçı olmak, intihar etmenin zahmetli yoluydu.</p>

  <p class="normal1">O kadar kızgındı ki, binlerce tişört parçalayabilirdi. Dayısının genç kopyası oluvermişti. Yakında yine içmeye, aptalca şeyler yapmaya başlayacaktı. Arda’nın çenesini tutması gerekiyordu ama yapamadı. Cenazeden sonra topluca gidilen meyhanedeydiler. Çoğu aile dostu olan sanatçılarla dolu masanın bir ucunda.</p>

  <p class="normal1">“Van Gogh hastaydı Ert...” dedi Arda, sigara dumanından gözleri yaşarmış halde. “Onun bunalımı kimsenin suçu değil.”</p>

  <p class="normal1">Cevap yarı sarhoştu. “Ne demek istiyorsun?”</p>

  <p class="normal1">“Bazı insanlar zayıftır. Kötü değillerdir ama dünyanın ağırlığını taşıyamazlar. Bu onların sanatçı olmasından değil.”</p>

  <p class="normal1">“Benim dayım mı zayıf?”</p>

  <p class="normal1">“Hayatla baş edememiş. Değişmek için de bir şey yapmamış. Ama bu onun seçimi. Sen öyle olmak zorunda değilsin.”</p>

  <p class="normal1">“Her boku bildiğini sanıyorsun, öyle mi?”</p>

  <p class="normal1">“Hayır Ertuğrul, her boku bilmiyorum. Gördüğümü söylüyorum. Acını anlıyorum ama Aziz Dayı örnek alabileceğin biri değil.”</p>

  <p class="normal1">“Siktir git be Arda, bırak bu taşra ağızlarını!”</p>

  <p class="normal1">Arda rezil olmamak için kalktı yerinden, meyhanenin önündeki dar sokağa çıkıp ağladı. Şans eseri sokak tenhaydı, halini fark edecek kimse yoktu. İlerideki Balık Pazarı’ndan gölgeler geçiyor, onun da ilerisindeki caddeden müzik sesi geliyordu. Kalbi ilk kez böyle kırılıyordu, sanki göğsünde zonklayan çürük bir diş vardı.</p>

  <p class="normal1">“İyi misin kızım?”</p>

  <p class="normal1">Ertuğrul’un babası kapıda durmuş mendil uzatıyordu. “Ne olur kusuruna bakma, çok severdi dayısını.”</p>

  <p class="normal1">Arda aldı mendili, burnunu çekerek “Biliyorum,” dedi.</p>

  <p class="normal1">“Söylediklerinde haklısın. Aziz’in her zaman seçim şansı vardı. Ama o değişmekle uğraşamayacak kadar tembel oldu hep. Bunu kendisine söylediğim zaman da, demin gördüğün muamelenin daha beterini ondan gördüm. O günden beri konuşmuyorduk.”</p>

  <p class="normal1">“Suç bende. Kötü zamanlama yaptım.”</p>

  <p class="normal1">“Yine de babası olarak teşekkür ederim. Ertuğrul’un bunları duymaya ihtiyacı vardı.”</p>

  <p class="normal1">“Siz niye söylemediniz?”</p>

  <p class="normal1">Acı acı gülümsedi meşhur resim otoritesi. “Senin söylemen başka. Elbet bir gün anlayacaktır.”</p>

  <p class="normal1">O gün asla gelmedi, yavaş yavaş koptular. Ertuğrul’un haberlerini ara sıra Fırat’tan alıyordu Arda. Gittikçe dayısının 90’lar versiyonuna dönüşüyordu. Tekno dinleyip kimyasal uyuşturucular kullanmaya başlamıştı. Yeni arkadaşlarıyla İstanbul’da açılan kulüplere gidiyordu. Tekno’nun müthiş bir fikir olduğunu düşünüyor, onun dışındaki her şeyi sıkıcı buluyordu.</p>

  <p class="normal1">“Adamın kafa ayarı değişmiş,” diyordu Fırat. “O müziği dinleyip o maddeleri kullanmayanlara tahammül edemiyor.”</p>

  <p class="normal1">Arda Edebiyat Fakültesi’ne girmiş, babasının Kadıköy’de tuttuğu evde Fırat’la yaşamaya başlamıştı. Fırat’ın eski dostu Ertuğrul’u unutamadığını, onun adı ne zaman geçse konuyu değiştirmesinden anlıyordu. O da Arda’nın unutamadığını, Ertuğrul’un adı ne zaman geçse ısrarla sorduklarından anlıyor ve bundan hoşlanmıyordu.</p>

  <p class="normal1">Bu arada, Fırat’ın bazısı düzgün, bazısı saçma bir dizi kızla ilişkisi oldu. Akıllı bir kardeş olarak Arda hiçbiri hakkında soru sormadı; bunun aile huzurunu bozmak dışında bir işe yaramayacağını artık biliyordu.</p>

  <p class="normal1">İkinci sınıftayken, Ertuğrul’la tekrar karşılaştılar. Arda erken inen kış akşamlarından birinde, Kadıköy’deki barda kızlarla bira içiyordu. Konu yarıyılın başından beri peşinden ayrılmayan yardımcı doçent ve bu konuda yapılması gerekenlerdi. Bardaki öğrencilerin neşesi, renkli titreşimler halinde uzanıyordu geceye.</p>

  <p class="normal1">Birden, kapıya dönük oturan arkadaşının yüz ifadesinden, içeri acayip bir şeyin girdiğini anladı. Merak edip döndü, göz göze geldiler. Ertuğrul gülümseyerek yaklaştı, kızların hayret ve kıskançlık dolu bakışlarının önünde “Merhaba Arda,” dedi.</p>

  <p class="normal1">Eskisinden de yakışıklı görünüyordu. Kilo vermiş, Ar-da’nın sevdiği bir İspanyol dansçıya benzemişti. Üzerinde siyah kaban, boynunda gözlerinin rengini belirginleştiren mavi bir kaşkol vardı. Bira teklif etti, Arda hemen unuttu yardımcı doçenti falan.</p>

  <p class="normal1">“Ne güzel, saçların uzamış,” dedi, baş başa tünedikleri bar iskemlesinde bardak tokuştururken.</p>

  <p class="normal1">“Sen de hiç fena görünmüyorsun.”</p>

  <p class="normal1">“Fırat manyağı nasıl?”</p>

  <p class="normal1">“Bildiğin gibi. Okulu bitirip hemen askere gitmeye karar verdi.”</p>

  <p class="normal1">“Askerlik mi? Hem de şu devirde? Deli mi bu adam?”</p>

  <p class="normal1">“Annemler de aynı şeyi söylüyor ama nafile. Komando olmak için dilekçe verecekmiş. Kararlı görünüyor.”</p>

  <p class="normal1">Ertuğrul’un gözaklarında garip bir şey fark etti Arda. Sanki ince, ıslak bir zarla örtülmüştü üzerleri, cam gibi, nesneleri yansıtarak bakıyorlardı. Tekno ve kimyasallarla ilgili duyduklarını hatırladı Arda, üzülerek.</p>

  <p class="normal1">“Ben gelecek ay Macaristan’a gidiyorum,” dedi Ertuğrul. “Orada sosyalist iktisat okuyacağım. Mühendislik okuduk diye şantiyelerde sürünecek halimiz yok. Hem bu sayede askerlik de üç-beş sene atar.”</p>

  <p class="normal1">Sonra havadan sudan konuştular. Annelerini, babalarını çekiştirdiler. Karşısında sevdiği, her zaman özlediği o güzel Ertuğrul vardı. Ama ayrılır ayrılmaz yine öbür tarafa geçeceğini ikisi de biliyordu.</p>

  <p class="normal1">“Tişörtün duruyor mu?” diye sordu vedalaşırken.</p>

  <p class="normal1">“Biraz rengi attı ama duruyor, evet.”</p>

  <p class="normal1">Yıllar sonra, Eskişehir’de karşısına Dünya’yla çıkana kadar, Arda onu bir daha görmeyecekti.</p>
</body>
</html>
