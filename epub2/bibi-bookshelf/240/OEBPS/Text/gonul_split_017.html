<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gonul.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_12"><span class="ideitalik">12<br class="chapter"/>
  Çocuk Eline Benzeyen Eller</span></h1>

  <p class="normal1">Gönül’le iki gün sonra tekrar görüştüler. Arda bu arada döndüğünü duyan kadın arkadaşlarının akınına uğramış, hepsine Dünya’nın kim olduğunu açıklamak zorunda kalmıştı.</p>

  <p class="normal1">Oysa Dünya’nın kim olduğu açıklanamazdı. Arda’yı dünyaya getiren melek, dünyaya getirdiği çocuk, her şeyin yoluna gireceğine dair bir umuttu. Arkadaşlarıysa sadece onun eski erkek arkadaşının kızı olduğunu öğreniyor, kim bilir neler düşünüyorlardı.</p>

  <p class="normal1">“Kocan namaza başlamış, öyle mi?” diyordu içlerinden biri.</p>

  <p class="normal1">“Tarikata girdikten sonra işleri açılmış diyorlar. Acaba biz de mi girsek?” diyordu bir başkası.</p>

  <p class="normal1">“Senin gibi çağdaş bir kadın için zor değil mi bu durum? Ya şimdi başını örtmeni isterse?” diye soran da vardı.</p>

  <p class="normal1">Hepsini cevaplıyor ama kendisi bile sözlerinden bir şey anlamıyordu; böyle tartışmalara hazır değildi. Hatta bazen kendini Ali’yi savunurken buluyordu. Onu menfaat uğruna dindar kesilmiş biri sanmalarını istemiyordu. Ama hak versinler de istemiyordu. O zaman Gönül’e karşı yenilgiyi baştan kabul etmiş olurdu. Kabul günlerini bitirmeye karar verdi. Gidip kendilerine başka eğlence bulsunlardı.</p>

  <p class="normal1">Bir eylül sabahı, Huriye ve Dünya’yla geçtiler tarihi yarımadaya. Beraber turistik yerleri gezdikten sonra Arda arkadaşıyla görüşecek, onlar da Sultanahmet’te oyalanacaktı. İkisini çay bahçesinde bırakıp Gönül’le buluşmak üzere tuttu Aya İrini’nin yolunu.</p>

  <p class="normal1">Gönül, kilisenin bahçesine turistler için konmuş masalardan birine oturmuş, önündeki dosyaya bakıyordu. O kadar tazeydi ki, Arda’nın öfkesine yine engel olamadığı bir beğeni karıştı. Ama kızın zayıf noktalarını keşfetmeye kararlıydı. Truva atı olarak, yazdığını söylediği çocuk kitabını kullanmaya karar vermişti. Ne de olsa yayıncıydı Arda. Mahsuru yoksa dosyasına bir bakabilir miydi?</p>

  <p class="normal1">“Öyle ahım-şahım bir şey değil,” dedi. “Şimdi okumayın olur mu? Yoksa çok utanırım.”</p>

  <p class="normal1">Elleri titriyordu dosyayı verirken. Küçük, kısa parmaklı, çocuk eline benzeyen eller. Geceleri Allah’a açılan, gündüzleri Ali’nin ellerini tutan eller. Ona Oğuz Atay’dan cümleler yazan eller. Yaban ve de yalan eller. Arda’ya ne düşüneceğini şaşırtan elleri düşmanının.</p>

  <p class="normal1">Dosya dediği, 15-20 sayfalık bir şeydi. Arda onu aldı, koydu çantasına. Bu sefer vakit kaybetmemeye kararlıydı. “Akşam evde bakarım,” dedi. “Ama bu günlerde daha çok romantik şeyler okuyorum nedense.”</p>

  <p class="normal1">“Duygusal birine benziyorsunuz zaten.”</p>

  <p class="normal1">“Sahi mi?”</p>

  <p class="normal1">“Evet. Bunu dükkâna ilk girdiğiniz zaman anladım. Artık duygularını göstermekten korkmayanlara da az rastlanıyor.”</p>

  <p class="normal1">“Öyle mi? Nasıldım?”</p>

  <p class="normal1">“Bir duygusal gerilimin ortasındaymışsınız gibi. Bu gerilim yüzünden kaygı duyuyor gibi. Ondan kaçabileceğiniz bir sığınak arıyordunuz sanki.”</p>

  <p class="normal1">“İlk görüşte mi anladınız?”</p>

  <p class="normal1">“Evet,” dedi Gönül, utangaçça gülerek. “Bu konularda antenlerim hassastır.”</p>

  <p class="normal1">Haklı olabilirdi ama Arda ipleri bırakmak istemiyordu. Konuşmayı yönlendirmek için yaptı hamlesini. “Haklısınız. Üstelik insan böyle şeyleri herkesle konuşamıyor.”</p>

  <p class="normal1">“Bilmem mi. Hele tanıdıklarınızla hiç konuşamazsınız.”</p>

  <p class="normal1">“Unutamadığım bir adam...” dedi Arda, bütün cesaretiyle. “Aslında çoktan kapanmış bir konu.”</p>

  <p class="normal1">“Son zamanlarda bir şey mi oldu?”</p>

  <p class="normal1">“Olmayacak bir yerde karşılaştık. Olmayacak zamanda ve şartlarda. Anladım ki hislerimde değişiklik olmamış.”</p>

  <p class="normal1">“Ama buna izin vermek istemiyorsunuz.”</p>

  <p class="normal1">“Aynen öyle. Olmayacak dualara amin diyecek yaşta değilim.”</p>

  <p class="normal1">“Sizi çok iyi anlıyorum.”</p>

  <p class="normal1">“Ah, anlayamazsınız.”</p>

  <p class="normal1">“Neden?”</p>

  <p class="normal1">“Gençsiniz çünkü.”</p>

  <p class="normal1">“Siz de yaşlı değilsiniz. Hem insan her yaşta olmayacak bir duaya amin diyebiliyor. Duaların ve aminlerin yaşla ilgisi yok.”</p>

  <p class="normal1">Sırdaşlıkları Arda’nın tahmininden hızlı gelişiyordu. Kendisine bu aklı veren Jülide’ye minnet duyarak kazıya devam etti. “En azından sizin bunu yapacak zamanınız var. İnsan gençken en olmayacak şeylerin bile peşinden koşabilir. Koşmalıdır da. Bu yüzden acı bile çekseniz en nihayet duygusal eğitimdir. Faydasını bir şekilde görürsünüz.”</p>

  <p class="normal1">“Öyle mi dersiniz?”</p>

  <p class="normal1">“Kesinlikle. Nedir sizi kaygılandıran?”</p>

  <p class="normal1">“Görüştüğüm biri var.”</p>

  <p class="normal1">Arda’nın kalbi hızla atmaya başlamıştı. “Ciddi bir şey mi?”</p>

  <p class="normal1">Gönül başörtüsünün ucunu küçük bir jestle düzeltti. “Benim için aksi söz konusu olamaz.”</p>

  <p class="normal1">“O zaman sorun ne?”</p>

  <p class="normal1">“Benden yaşça epey büyük.”</p>

  <p class="normal1">“Boş ver, yaş farkı olan milyonlarca çift var.”</p>

  <p class="normal1">Arda senlibenli olmuştu ama Gönül üzerinde durmadı. “Yakın geçmişte büyük bir acı yaşamış. Çok büyük bir acı. Bunun nasıl bir yıkım olduğunu tahmin bile edemezsiniz.”</p>

  <p class="normal1">“Evet,” dedi Arda. “Edemem herhalde.”</p>

  <p class="normal1">“Ondan sonra da karısından ayrılmış. Kendini içkiye vermiş. Gerçek bir mahvoluş hikâyesi. Tam uçurumun kıyısındayken yeniden ayağa kalkmış. Allah’a sığınmış. Kendini yıkıp yeniden kurmuş. Cesaretine hayranım ama benden ne istediğini anlamıyorum bazen.”</p>

  <p class="normal1">“Erkekler karmaşık değildir. Genellikle aynı şeyleri isterler.”</p>

  <p class="normal1">“Ama en azından Müslüman bir kadından geçici zevkler bekleyemezsiniz, değil mi? Haramla helal arasında net bir çizgi vardır.”</p>

  <p class="normal1">“Ah, evet,” dedi Arda, rahatlamış bir şekilde.</p>

  <p class="normal1">“Âşık olduğunu söylüyor. İyi niyetli olduğuna da eminim. Beni düşündüren şey başka.”</p>

  <p class="normal1">“Karısı mı?”</p>

  <p class="normal1">“Hayır. Kadın onu terk edip gitmiş zaten. Bir kadın nasıl bu kadar bencil olabilir, aklım almıyor.”</p>

  <p class="normal1">“Bencil mi?”</p>

  <p class="normal1">“Ben olsam hayatta yaşanabilecek en ağır şeyi yaşamış bir adamı bırakıp gitmezdim. Hele ona hiç yapamazdım. Hayat arkadaşlığı dedikleri bu değil. Olmamalı. Kadın adeta kaçıp gitmiş. Acı çeken sadece oymuş gibi.”</p>

  <p class="normal1">“Karısından böyle mi bahsediyor?”</p>

  <p class="normal1">“Hayır. O eski karısından hiç bahsetmez. Ben de sormam. Bunlar şahsi düşüncelerim. Terliyorsunuz, sıcak mı oldu?”</p>

  <p class="normal1">Eve dönerken arabada ağzını bıçak açmadı Arda’nın. Dünya ve Huriye onun sessizliğine anlam veremediler.</p>

  <p class="normal1">“İyi misin Arda?” dedi Dünya.</p>

  <p class="normal1">“İyiyim tatlım. Biraz yoruldum sadece.”</p>

  <p class="normal1">Yağmur başladı, Arda silecekleri çalıştırdı. Eric Clapton denen zalim “Tears in Heaven”ı söylemeye başlayınca kapatıverdi radyoyu.</p>
</body>
</html>
