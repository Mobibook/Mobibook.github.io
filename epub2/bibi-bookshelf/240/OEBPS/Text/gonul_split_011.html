<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gonul.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_6"><span class="ideitalik">6<br class="chapter"/>
  Kızgınlığın Çektiği Tramvay</span></h1>

  <p class="normal1">Takip edildiğini bilmeyen Ali, kliniğe gitmiyordu. Sahil yoluna indi, Karaköy’e doğru sürmeye başladı.</p>

  <p class="normal1">Emekli öğretmen olduğunu söyleyen taksici iyi şofördü, sabah trafiğinde Ali’yi gözden kaybetmemeyi de, ona yaklaşmamayı da beceriyordu. Ayrıca halden anlayan biriydi, insanı utandıracak sorular sormuyordu. Arda’nın ise fırtınalar kopuyordu içinde. Ali’nin cipi gözden kaybolur gibi olduğunda telaşlanıyor, tekrar yakaladıklarında seviniyordu.</p>

  <p class="normal1">Tek isteği, Gönül denen kadını bir kez görmekti. Saçına yapışacak değildi ama ne kadar şansı kaldığını bilecekti. Geçici bir heves mi yoksa ciddi bir düşman mı olduğunu anlayacak, ona göre davranacaktı. Düşündükçe küfretmek geliyordu içinden, kendine yakıştıramıyordu.</p>

  <p class="normal1">“Bir bu eksikti,” diyordu kendine. “Kızım Arda, sen bu hale düşecek kadın mıydın?”</p>

  <p class="normal1">Kafasını karıştıran, takibin güzergâhıydı. Bebek ya da Arnavutköy’e gitmiyorlardı. Galata Köprüsü’nden tarihi yarımadaya geçtiler.</p>

  <p class="normal1">Arda böyle hayal etmemişti. Sahildeki bir otele ya da restorana gittiklerini sanıyordu. Oysa dekor evli bir erkeğin kaçamağına uygun olmaktan çıkıyordu. Arda’nın aklına tuhaf şeyler geliyordu. Kocasının bir kadınla görüştüğünden<br class="chapter"/>
  kuşkulanıp peşine takılan, sonunda gizli sevgilinin Lan-galı elektrikçi çıkmasıyla altüst olan kadını hatırladı. Yayınevinden birinin tanıdığıydı, aylarca kendine gelememişti.</p>

  <p class="normal1">Kovaladı bunları aklından. O kâğıda Oğuz Atay’ın cümlesini yazan el bir kadına aitti. Gönül kadın ismiydi. Hem tarihi yarımadada sadece camilerle türbeler yoktu. Turistik oteller, restoranlar da vardı. Herhalde onlardan birine gidiyordu Ali.</p>

  <p class="normal1">Kocasının erkekliğini bu şekilde kurtardıktan sonra, şoförden dikkatli olmasını istedi. Ali’yi eski İstanbul’un pek tanımadığı caddelerinde kaybetmek istemiyordu.</p>

  <p class="normal1">Fatih Camii’ne doğru giden bulvardaki dükkânlar sağlı sollu uzanıyordu. Ağaçlardan dökülen yapraklar, kaldırım kenarlarında dağınık yığınlar oluşturmuştu. Minarelerin üzerinde, eski gücünü arayan sultanlar gibi parlıyordu güneş. İstanbul’un bütün semtleri gibi, burası da sonbahara alışıyordu.</p>

  <p class="normal1">İşin kötüsü, etrafta turistik otel pek yoktu. Langalı elektrikçi çıkmıyordu Arda’nın aklından. Gerçi o bile yokluğundan yararlanıp kocasını ayartan şeytandan daha kötü değildi.</p>

  <p class="normal1">Kırmızı ışıkta Ali gözden kayboldu, bir daha da yakalayamadılar. Birden buharlaşıvermişti sanki. Arda onca takip boşa gitti diye karalar bağladı, taksiciden kenara çekip beklemesini istedi. O ne yapacağına karar vermeye çalışırken emekli öğretmen dörtlüleri yaktı, sigara almaya gitti.</p>

  <p class="normal1">Macar Kardeşler Caddesi’nde, sabah trafiği yerini sakin bir akışa bırakıyordu. Feyzullah Efendi Kütüphanesi’nin duvarlarında, ilk bakışta dikkat çekmeyen kuş evleri, avlusunda inceden bir ney sesi.</p>

  <p class="normal1">Arda, Fatih’e en son ne zaman geldiğini hatırlamıyordu. Aslında tarihi yarımadaya en son ne zaman geçtiğini de hatırlamıyordu. Ama burada geçmişle bağlantıda olduğunu hissediyordu insan; sadece kendi geçmişiyle değil, bir uygarlığın mazisiyle. Madem kaçırmıştı Ali’yi, hiç olmazsa biraz yürüyüp sakinleşebilirdi.</p>

  <p class="normal1">“Kusura bakmayın,” dedi taksici. “Işıktan saptı herhalde.”</p>

  <p class="normal1">“Evet, galiba.”</p>

  <p class="normal1">“İsterseniz sağdan girelim, belki Aksaray’a kaçmıştır.”</p>

  <p class="normal1">“Gerek yok,” dedi. “Ama kartınız varsa verin. İleride size yine ihtiyacım olabilir.”</p>

  <p class="normal1">Fatih Camii’ne doğru yürümeye başladı. Ali’yi kaybetmiş olduğu için kızgındı. Sıradan bir takibi bile becerememişti. Meçhul sevgiliyi görmek başka bahara kalmıştı.</p>

  <p class="normal1">Yine de garip bir hafiflik vardı içinde. On yedi yaşında İstanbul’a ilk kez geldiği, ağabeyinin peşinde Kadıköy sokaklarında sürttüğü zamanki gibi.</p>

  <p class="normal1">Sakinleştikçe, bu duygunun turizm olduğunu fark etti. Maçka sakini Fatih’te kendini turist zannediyordu. Eskişehirli Arda eski İstanbul’da Şarkiyatçı hisler içindeydi. Yarım saat içinde bir semtten diğerine değil, bir başka diyara geçmişti sanki. Uzak gibi görünen ama şaşılacak kadar yakın bir zaman dilimine.</p>

  <p class="normal1">Bu düşünceler, bu bulunduğu çevreye ait olmama hali ilginç geldi Arda’ya, kasvetini usulca dağıttı. Neredeyse keyfi yerine gelecekti, Ali’yi görmeseydi.</p>

  <p class="normal1">Caddenin karşı tarafında, elinde gülle yürüyordu Ali. Bunu görmek Arda’nın düşüncelerden sıyrılmasına yetti. Yirmi metre koşup karşıya geçti, düştü peşine. Yeniden elinde gülle meçhule giden kocasını takip eden deli kadındı.</p>

  <p class="normal1">Basamakları çıkıp Fatih Camii’nin avlusuna yöneldi Ali, Arda da peşinden. Cenaze Kapısı’ndan girdikleri avluyu geçip Türbe Kapısı’ndan çıktılar. Artık ara sokaklarda yürüyorlardı. İki yanda, ön cepheleri küçük uydu antenleriyle süslenmiş eski apartmanlar vardı.</p>

  <p class="normal1">Ali’nin kendisine en son ne zaman gül aldığını hatırlamaya çalışıyor ama başaramıyordu. Bu da ayaklı bir öfkeye dönüştürüyordu onu. Ali’nin kalbini sökmemek için kendini zor tutuyordu. Kızgınlığın çektiği bir tramvay gibi, sabırla izledi onu.</p>

  <p class="normal1">Meydana benzer bir yere vardılar. Ortasında at heykeli, etrafında küçük kahveler vardı.</p>

  <p class="normal1">Ali ile mendebur gülü kahvelerden birine oturdular. Arda da karşıdaki kahvelerden birine girdi. Seçtiği masa bir gülibrişim ağacının yapraklarının arkasında kaldığından, Ali tarafından görülmeyeceğini düşündü.</p>

  <p class="normal1">“Merhaba,” dedi, gözlüklü bir genç. İlk kez gördüğü bu casus kılıklı kadına garipseyerek bakıyordu. “Ne alırdınız?”</p>

  <p class="normal1">“Kahve,” dedi Arda. “Az şekerli lütfen.”</p>

  <p class="normal1">Arda’nın gözü, kendi oturduğu kahvenin adına takıldı. “Eski Kafa”, bu civardan ummayacağı kadar esprili bir isimdi.</p>

  <p class="normal1">Ali’yi seyretmek sıkıcı olduğundan, bakınmaya başladı. Sabahın bu saatinde sakindi kahveler. Boğaz’dakiler gibi, gençlerin uğrak yeriydi. Tek fark, kızların genellikle kapalı olmasıydı. Bunun dışında Rumelihisarı’ndakilerden farkları yoktu. Onlar gibi sohbet ediyor, gülüşüyor, bir şeyler okuyorlardı.</p>

  <p class="normal1">Hayatında Huriye Hanım dışında kapalı kimse olmadığından, onların bu canlılığı Arda’ya ilginç geldi. Böyle kızlara daha önce hiç alıcı gözüyle bakmamıştı.</p>

  <p class="normal1">Mesela at heykelinin yanından geçmekte olan, dikkat çekecek kadar zarifti. Eflatun başörtüsü takmış, krem rengi trençkot giymişti. Buz mavisi kot pantolonu, ince bantlı kahverengi babetleri vardı. İri gözleri lacivert, burnu küçük, dudakları inceydi. Yirmi beş yaşında ya var ya yoktu. Doğanın özenerek yarattığı bir uçurtma gibi süzülüyordu yürürken.</p>

  <p class="normal1">Arda hayran hayran bakarken o yürümeye devam etti, girdi Ali’nin oturduğu kahveye. Sonra Ali’nin ayağa fırlayıp kızın ellerine sarıldığını gördü. Yanaktan öpüşüp masaya oturdular.</p>

  <p class="normal1">Ali gülü kıza verdi.</p>
</body>
</html>
