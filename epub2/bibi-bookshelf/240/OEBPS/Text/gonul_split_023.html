<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gonul.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_18"><span class="ideitalik">18<br class="chapter"/>
  Birine Büyük İyilik Yaptın</span></h1>

  <p class="normal1">Dünya’nın fotoğraflarla ilişkisinin sırrı çözülmüştü. Çocuğun fotoğrafik hafızası vardı. Gördüğü şeyleri sadece hatırlamıyor, aynı zamanda başka bir boyutta yeniden yaratıyordu.</p>

  <p class="normal1">Hafızasındaki diğer şeylerse annesiyle ilgiliydi. Onunla geçirdiği her ânı ayrıntılarıyla hatırlıyordu. Sadece görüntüleri değil, sesleri, kokuları, o anki duygularını da... Ertuğrul’un çocuğu bırakıp ortadan kayboluşunun bununla ilgisinin olabileceğini düşündü Arda.</p>

  <p class="normal1">“Anneni rüyanda görüyor musun?”</p>

  <p class="normal1">“Her gece. Beni hep ziyarete geliyor.”</p>

  <p class="normal1">“Neler konuşuyorsunuz?”</p>

  <p class="normal1">“En son senden bahsettik. Bana güvenilir biri olduğunu söyledi.”</p>

  <p class="normal1">Ali geldiğinde huzursuz görünüyordu. Dünya’nın ne zaman gideceğini bile sormadı. Yukarı çıkıp namazını kıldı, Arda’nın yokluğunda evin her tarafına doldurduğu çiçekleri suladı, televizyon seyretti. Akşam yemeğinde de cebinden çıkardığı küçük bir zarfı verdi Dünya’ya.</p>

  <p class="normal1">“Nedir bu?”</p>

  <p class="normal1">“Küçük bir hediye. Aç bakalım neymiş.”</p>

  <p class="normal1">Zarftan küçük bir kolye ve dörde katlanmış, sertifika gibi bir şey çıktı. Üzerinde “Emrah Akad Engellilere Yardım Fonu” yazıyordu. Haliyle, bir çocuğun bunun ne olduğunu anlamasına imkân yoktu. Arda’nın da boş baktığını görünce, Ali açıklama ihtiyacı hissetti.</p>

  <p class="normal1">“Emrah adına bir yardım fonu oluşturdum. Her ay belli sayıda tekerlekli sandalyeyi ihtiyacı olan engelli çocuklara vereceğiz. Sen de bu fonun destekçilerinden biri oluyorsun böylece. Tabii, kabul edersen.”</p>

  <p class="normal1">“Benim de mi tekerlekli sandalyem olacak?” diye sordu Dünya, haklı olarak.</p>

  <p class="normal1">“Hayır ama ihtiyacı olanlara yardım etmiş olacaksın. Her zaman senin için hayır duası edecekler.”</p>

  <p class="normal1">“Ben duyacak mıyım?”</p>

  <p class="normal1">“Duymayacaksın. İçlerinden edecekler.”</p>

  <p class="normal1">“Eh, peki.”</p>

  <p class="normal1">Dünya’nın yüzünden hayal kırıklığı akıyordu. Hediye yerine duymayacağı dualarla yetinmek bir çocuğa göre değildi. Arda onu neşelendirmek için şaka yapmak istedi: “Böylece cennetteki yerin garantileniyor Dünya’cım.”</p>

  <p class="normal1">Ali yüzünü buruşturdu. “Çocuğa böyle şeyler söyleme.”</p>

  <p class="normal1">“Neden?”</p>

  <p class="normal1">“Biliyorsun, annesi Müslüman değil.”</p>

  <p class="normal1">“Ne olmuş değilse?”</p>

  <p class="normal1">“Yani cennete kimlerin gideceğini öğrenmeye bugüne kadar fırsatı olmamış. Bari şaka sanmasın.”</p>

  <p class="normal1">Dünya anlamadan dinliyordu konuşmayı. Arda derin bir nefes aldı, ona yemeği bittiyse içeri oyun oynamaya gidebileceğini söyledi. Çıkarken balkon kapısını kapatmasını istedi. Dünya sevinçle fırlayıp bebeklerinin yanına gitti, sertifikayı masada unutarak.</p>

  <p class="normal1">“Bana bak Ali,” dedi Arda. “Kırarım senin kafanı.”</p>

  <p class="normal1">“Niye? Ne oldu ki?”</p>

  <p class="normal1">“Ne saçmalıyorsun küçücük çocuğun yanında?”</p>

  <p class="normal1">“Ama Arda, ben...”</p>

  <p class="normal1">“Seninle ilahiyat tartışacak değilim Ali. Cennetin yolunu bulduysan ne güzel, tebrik ederim. Ama bir daha böyle bir kabalık yaparsan bu evi başına yıkarım. Anladın mı?”</p>

  <p class="normal1">Ali sessizce tuzluğa bakıyordu. Arda bu sefer sesini yükselterek tekrarladı. “Anladın mı dedim!”</p>

  <p class="normal1">“Anladım Arda. Tamam.”</p>

  <p class="normal1">Kalktı masadan, Ali’yi sertifikasıyla baş başa bırakıp içeri girdi. Tepkisinin abartılı olduğunun farkındaydı ama onu azarlamak iyi gelmişti; insanın başkasıyla aşk yaşayan kocasına çıkışamaması çekilir şey değildi. O konuya da sıra gelecekti tabii ama henüz değil.</p>

  <p class="normal1">Dünya, Barbieleriyle oynuyordu. Arda’yı görünce gülümsedi. “Bir şey soracağım. Emrah, Jedi mı oldu?”</p>

  <p class="normal1">“Jedi mı?”</p>

  <p class="normal1">“Bugün sen yokken odasına girdim. Duvarda Jedi ustaları vardı. Yatağının üstünde de Mace Windu’nun mor ışın kılıcı. Emrah artık bu dünyada olmadığına göre, onların yanına gitmiş olabilir.”</p>

  <p class="normal1">Arda şefkatle okşadı çocuğun saçını. “Huriye gördü mü senin odaya girdiğini?”</p>

  <p class="normal1">“Çok kızdı. Bir daha yaparsam sana söyleyecekmiş.”</p>

  <p class="normal1">“Sen de seviyor musun ışın kılıçlarını?”</p>

  <p class="normal1">“Babam seviyor.”</p>

  <p class="normal1">Arda’nın aklına, Ertuğrul’un Eskişehir’de anlattıkları geldi. Mühendislik yaptığı şantiyelere onu da götürdüğünü, beraber Anadolu’yu diyar diyar gezdiklerini söylemişti. Acaba Bayan Fotoğrafik Hafıza bu konuda biraz konuşmak ister miydi?</p>

  <p class="normal1">“Her zaman şantiyelerde kalmıyorduk,” dedi, sarışın Barbie’nin saçını tararken. “Başka yerlerde de kaldık.”</p>

  <p class="normal1">“Mesela?”</p>

  <p class="normal1">“Doktorların olduğu yerler. Bazı hastaneler. Çok ağaçlı yerler.”</p>

  <p class="normal1">“İsimleri neydi o yerlerin? Neredeydiler?”</p>

  <p class="normal1">“Hatırlamıyorum.”</p>

  <p class="normal1">“Hani her şeyi hatırlardın sen?”</p>

  <p class="normal1">“Her şeyi değil. Sadece hatırlamak istediğim şeyleri.”</p>

  <p class="normal1">Sarışını bıraktı, esmer bebekle oynamaya başladı. Bir taraftan da Fransızca bir şarkı mırıldanıyordu. Arda ise Ertuğrul’un neler çevirdiğini tahmin etmeye çalışıyordu. O sırada gecenin sorusu geldi. “Arda, sen hiç girmez misin Emrah’ın odasına?”</p>

  <p class="normal1">“Hayır tatlım, artık girmiyorum.”</p>

  <p class="normal1">“Bir sürü oyuncak var.”</p>

  <p class="normal1">“Biliyorum. Sen ne zaman istersen gir.”</p>

  <p class="normal1">“Huriye kızıyor ama.”</p>

  <p class="normal1">“Ben onunla konuşurum. Ayrıca, bugünkü yardımın için de teşekkür ederim. Birine büyük iyilik yaptın.”</p>

  <p class="normal1">“<span class="ideitalik">De rien...”</span> dedi Dünya gülerek. “Zor bir şey değildi.”</p>
</body>
</html>
