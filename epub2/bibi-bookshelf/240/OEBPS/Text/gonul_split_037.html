<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gonul.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_32"><span class="ideitalik">32<br class="chapter"/>
  Ne Kadar Çabuk Unutursa</span></h1>

  <p class="normal1">Loş koridorda oturuyorlardı. Onlar dışında etrafta sadece gece nöbetçisi sessiz hemşireler vardı. Ayın koridora vuran mavi, hasta nefesi kadar değerli ışığı, ucuz laminat sandalyeleri hepsi birer lahitmiş gibi aydınlatmıştı.</p>

  <p class="normal1">Gönül zaman geçirmek için cep telefonunda oyun oynuyordu. Arda kafasını toplamaya çalışıyordu. Dünya’ya bakmaktan yeni gelmişti; melekler gibi uyuyordu. Doktor ucuz atlattığını söylemişti. Önemli bir şeyi yoktu ama her ihtimale karşı geceyi hastanede geçirecekti.</p>

  <p class="normal1">Ertuğrul’a mesaj bırakmıştı. Paniğe kapılmasını önleyecek kadar sakin, durumu kavramasını sağlayacak kadar da net konuştuğunu sanıyordu. Sonra babaanneyi aradı.</p>

  <p class="normal1">“Hemen geliyoruz,” dedi Yıldız Teyze. “Biz gelene kadar bekle.”</p>

  <p class="normal1">Tabii, bu söz aynı zamanda “Biz geldikten sonra gideceksin,” anlamına da geliyordu ama Arda’nın itiraz edecek hali yoktu. Dünya’ya sahip çıkamadığı için özgüvenini kaybetmiş gibiydi.</p>

  <p class="normal1">Gönül oynarken telefonun tuşlarına başparmaklarıyla bastıkça, gözlerini kırpıştırıyordu. Arda’nın kendisine baktığını fark edip sordu: “Bir şey ister misiniz?”</p>

  <p class="normal1">“Susadım biraz.”</p>

  <p class="normal1">“Koridorun sonunda sebil var. Getireyim mi?”</p>

  <p class="normal1">“Kendim alsam daha iyi.”</p>

  <p class="normal1">Plastik bardaktan su içerken, Gönül’e uzaktan baktı. Şimdi Jeanne d’Arc’a benzemiyordu. Koridorun ucunda, küçük bir varlıktı.</p>

  <p class="normal1">Saatler önce, onun arabasının arka koltuğundaydılar. Dünya o kadar korkmuştu ki, ağlayamıyordu bile. Arda’nın elini tutmuş, tavana bakıyordu. Arda bir şey söylemesi gerektiğinin farkındaydı ama cesareti yoktu. Çocuğun yüzüne bakıp oğlunu görmekten korkuyordu. Gönül’ün kullandığı Skoda durmadan şerit değiştirerek, Bursa trafiğinde slalom yapıyordu. O an her şeyi bir ekrandan izler gibiydi Arda; gerçeklikle bağı kopmuştu.</p>

  <p class="normal1">Hastane asansörünün kata geldiğini gösteren zil, gecenin sessizliği içinde çınladı. Sonra koridorun ucunda, Yıldız Teyze ile Ertuğrul’un küçük ablası belirdi. İkisi de Arda’nın hatırladığından daha yaşlı görünüyordu. Sert adımları yankılandı, gelip Arda’nın karşısında durdular.</p>

  <p class="normal1">“Tamam Arda,” dedi Yıldız Teyze. “Artık gidebilirsin.”</p>

  <p class="normal1">“Hemen mi?”</p>

  <p class="normal1">“Evet, bundan sonrası, ailesinin görevi.”</p>

  <p class="normal1">“Onu görmeye gelebilir miyim?”</p>

  <p class="normal1">“Bunu en iyisi, döndüğü zaman Ertuğrul’a sor. Eğer dönerse tabii.”</p>

  <p class="normal1">“Özür dilerim. Böyle olmasını istemedim.”</p>

  <p class="normal1">“Böyle şeyler yaşanmasından en başından beri korkuyorduk,” dedi Yıldız Teyze. “Ertuğrul’un çocuğu senin durumundaki birine bırakması hataydı. Galiba onun da aklı pek başında değil.”</p>

  <p class="normal1">“Uyandığı zaman Dünya’ya bir şey söylemenizi istesem...”</p>

  <p class="normal1">“Doğrusunu istersen, seni ne kadar çabuk unutursa o kadar iyi. Lütfen kusura bakma.”</p>

  <p class="normal1">“Bari son kez görmeme izin verin.”</p>

  <p class="normal1">Ertuğrul’un annesi ile ablası birbirlerine baktılar. Sonra Yıldız Teyze sıkıntıyla içini çekti. “Ama uzun sürmesin.”</p>

  <p class="normal1">Arda odaya girdiğinde, Dünya hemşirelerin verdiği oyuncak köpeğe sarılmış uyuyordu. Geleni hissetmiş gibi uyandı, gülümsedi. Arda yatağın başucundaki iskemleye oturup saçını okşadı çocuğun. Dünya onun elini tuttu. “Biz de senden bahsediyorduk.”</p>

  <p class="normal1">“Kiminle?”</p>

  <p class="normal1">“Annemle. O şu anda burada. Pencerenin yanında duruyor.”</p>

  <p class="normal1">Arda baktı çocuğun gösterdiği pencereye. Hastanenin arka bahçesini süsleyen çam ağaçları, ay ışığında parlıyordu. “Çok sevindim tatlım. Babaannen seni almaya geldi. Sabah onlarla İstanbul’a gideceksin.”</p>

  <p class="normal1">“Ne zaman görüşeceğiz?”</p>

  <p class="normal1">“Aslına bakarsan bilmiyorum. Bugün için özür dilerim. Seni yalnız bırakmamam gerekiyordu.”</p>

  <p class="normal1">“Ama annem yine de sana güvenebileceğimi söylüyor.”</p>

  <p class="normal1">“Evet tatlım,” dedi Arda, çocuğa sarılırken. “Her zaman güvenebilirsin.”</p>

  <p class="normal1">Odadan çıktığında, Gönül ortalarda yoktu. Belli ki daha fazla kalmasının anlamsız olduğuna karar vermişti. Yıldız Teyze saklamadı Arda’nın da kaybolması için sabırsızlandığını. “Arkadaşın biraz önce gitti. Sen de gecikme istersen.”</p>

  <p class="normal1">Arda çantasını aldı, asansöre yürüdü. O kadar üzgündü ki, otogara götüren taksinin radyosunda çalan oynak havalar bile içinde ağlama isteği uyandırdı. Mendil almak için çantasını açtığında, dörde katlanmış, pembe bir kâğıt buldu. Üçüncü görüşüydü Gönül’ün elyazısını, hemen tanıdı.</p>

  <p class="normal1">“Bugün söylediklerinizi düşüneceğim,” diyordu. “Allah yardımcınız olsun.”</p>

  <p class="normal1">Sabahın ilk saatlerinde Ali’yi balkonda oturmuş, vaktiyle İpek Yolu’nun tüccarları ve hacıları türlü vaatlerle derinliklerine sürüklediği Asya kıtasına bakarken buldu. Arda’yı merak ettiği belliydi. “Bütün gün seni aradım, niye açmadın telefonunu? Dünya nerede?”</p>

  <p class="normal1">“Ne zaman söyleyecektin Ali?”</p>

  <p class="normal1">“Neyi?” dedi Ali, suçüstü yakalanmış çocuklar gibi kızararak.</p>

  <p class="normal1">“Neden bahsettiğimi biliyorsun. Beni aptal yerine koymaya ne kadar devam edecektin? Hiç öğrenemem mi sandın?”</p>

  <p class="normal1">“Ne olur affet Arda,” dedi, başını öne eğip. “Uygun zamanın gelmesini bekliyordum. Senin biraz toparlanmanı.”</p>

  <p class="normal1">“Yani tam kendime geldiğimde beni yeniden yıkacaktın, öyle mi?”</p>

  <p class="normal1">“Sen yokken çok zor zamanlar yaşadım. Yalnızlıktan çıldıracağımı sandım. Her şey o zaman oldu. Duygularıma yenik düştüm. Ne söylesen haklısın.”</p>

  <p class="normal1">Arda dinleyecek değildi çok önceden hazırlandığı belli olan bu açıklamayı. Ali’nin karşısına oturdu, dosdoğru gözlerine baktı. “Gönül seni seviyor. Onu kaybetmemeye çalış. Bu senin son şansın.”</p>

  <p class="normal1">“Nasıl yani?” dedi Ali, hayretler içinde.</p>

  <p class="normal1">“Seninle aramızda artık hiçbir şey yok. Bu yüzden kendini bana değil, ona affettirsen iyi olur. Uzun ve acılı olacak ama yerinde olsam elimden geleni yapardım.”</p>

  <p class="normal1">Ali dudaklarını kemirerek denize baktı. Köşeye sıkıştığını hissedince dudaklarını kemirmek eski alışkanlığıydı. Hava aydınlanmış olmasına rağmen Boğaz Köprüsü’nün lunaparkı andıran renkli ışıkları hâlâ çılgınca yanıp sönüyordu.</p>

  <p class="normal1">Nihayet döndü Arda’ya. “Peki dost kalacak mıyız?”</p>

  <p class="normal1">“Zannetmiyorum. Bu günün daha fazla sürmesine de katlanamayacağım, yatmaya gidiyorum. Sana iyi uykular!”</p>
</body>
</html>
