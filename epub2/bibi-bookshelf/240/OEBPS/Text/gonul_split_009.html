<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gonul.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4"><span class="ideitalik">4<br class="chapter"/>
  Pembe Bloknot Sayfası</span></h1>

  <p class="normal1">Öğleden sonra, Arda’nın eskiden çalıştığı yayınevine gittiler. Kapıdan girmeleriyle bir alkış tufanı koptu. Mesai arkadaşları, geleceğini duyunca hazırlık yapmıştı.</p>

  <p class="normal1">Vefalı insanlardı hepsi, geçen yıl Arda bağlantıyı kesene kadar her gün aramışlardı. Şimdiki numaraları da masasına pasta koymak, üzerine “Hoş döndün Arda! Kurtar bizi!” yazmaktı. Dekor, Arda’nın fotoshop sayesinde Jeanne d’Arc’a dönüştürülmüş resmiyle tamamlanmıştı. Aynı fotoshop, yayınevi yönetmeni Serra’yı da Jeanne d’Arc’ı yargılayan Piskopos Canchon yapmıştı.</p>

  <p class="normal1">Bu karikatürü gören Arda gülmeden edemedi. “Jeanne d’Arc’ın Çilesi”, yayına hazırladığı son kitaptı. Serra’nın abartılı titizliği sayesinde, kitabın hazırlığı da neredeyse Jeanne d’Arc’ın hayatı kadar çileli olmuştu.</p>

  <p class="normal1">“Ne zaman istersen başlayabilirsin...” dedi Serra, deminki şamatanın ardından, odasında karşılıklı otururlarken.</p>

  <p class="normal1">Kısa kesilmiş siyah saç, kemik gözlük, platform topuklu turuncu ayakkabılar ve parlak taşlı bileklikle tamamlanmış kobalt mavisi, kruvaze elbise... Gönül işlerindeki beceriksizliğini bilmeyen, özgüven timsali sanabilirdi Serra’yı. Didişmeleriyle meşhur olsalar da, Arda onu severdi. Politik doğruculuk taslamayan insanları samimi buluyordu.</p>

  <p class="normal1">“Hazır olduğumdan emin değilim,” dedi. “Çalışma hayatı şimdi çok uzak geliyor.”</p>

  <p class="normal1">“Her zaman öyle gelecek. Bana gelmiyor mu sanıyorsun? Hatta böyle olması daha iyi. Böylece işinle arana mesafe koymayı bilirsin. Gerçek profesyonellik budur!”</p>

  <p class="normal1">Serra işte böyleydi. Her şeyi beş saniyede kavramsallaştırıp teoriye çevirmekte üstüne yoktu. Ürkekliğine rağmen yaptığı iki evliliğin sırrı da buydu. “Masan hazır. Masana yığılacak işler de hazır. Maaşı konuşuruz. Yerinde olsam hemen başlardım.”</p>

  <p class="normal1">Dünya’yı çocuk kitapları bölümünde, editör kızlarla oynarken buldu. Başına, çocuk dergisinden çıkan plastik taçlardan takmıştı. Ali haklıydı, her geçen gün Arda’nın kopamayacağı bir varlığa dönüşüyordu.</p>

  <p class="normal1">Ama Arda’yı asıl kaygılandıran, o gün öğrendiği isimdi.</p>

  <p class="normal1">Sabah Ali’nin odasındaki çekmeceleri karıştırmıştı. Dolapları yoklamış, ceketlerin ceplerini aramıştı. Böyle bir şeyi ilk kez yapıyordu. Bunu yapan kadınları eskiden anlamazdı, oysa bir mantığı vardı. İnsan kocasını ne kadar tanıdığını, eşyasını karıştırırken anlıyordu.</p>

  <p class="normal1">Çalışma odasında hayat nihayet ilginçleşmeye başlamıştı. İlk çekmecede ilahi CD’leri vardı. Birini bilgisayara taktı; Ahmet Özhan’ın yumuşak sesi dolduruverdi odayı. Onu dinleyerek kitapların aralarına, IKEA kutularına, halının altına baktı.</p>

  <p class="normal1">Ne aradığını bilmiyordu, dişe dokunur bir şey de bulamamıştı. Bilgisayarı durdurup çıkardı diski. Kutuya geri koyarken, iç kapağa gizlenmiş bir kâğıdın diskin geri girmesini engellediğini fark etti. Dörde katlanmış, pembe bir bloknot sayfasıydı. Üstünde, Oğuz Atay’dan bir alıntı:</p>

  <p class="normal1"><span class="ideitalik">“Şu anda, sana güzel bir söz söyleyebilmek için, on bin kitap okumuş olmayı isterdim. Gene de az gelişmiş bir cümle söylemeden içim rahat etmeyecek. Seni tanıdığ</span><span class="ideitalik">ıma çok sevindim</span> <span class="ideitalik">Ali, kendi çapımda. Gönül.”</span></p>

  <p class="normal1">“Ne okuyorsun?”</p>

  <p class="normal1">Sesi duyunca döndü, Dünya’yla karşılaştı. Onu alt katta, televizyondaki çocuk kanallarından biriyle baş başa bırakmıştı. Şimdiyse kapıya yaslanmış, merakla bakıyordu.</p>

  <p class="normal1">“Önemli bir şey değil.”</p>

  <p class="normal1">“Ama gözlerin yaşarmış.”</p>

  <p class="normal1">Arda geç fark etti tehlikeyi. Dünya’nın yaslandığı kapı geriye doğru açılmak üzereydi. Saniyenin yarısı içinde halıdan kurtulup duvara çarptı kapı, Dünya da sırtüstü yere yuvarlandı. Arda CD kutusunu bırakıp yanına koştuğunda başını tutmuş gülüyordu. “Gargamel gibi düştüm!”</p>

  <p class="normal1">“Ama dikkatli ol, senin yaşındayken başımı böyle yarmıştım ben.”</p>

  <p class="normal1">“Başını mı yardın? Nasıl?”</p>

  <p class="normal1">Arda araladı perçemini, yılların silikleştirdiği izi gösterdi. Dünya küçük parmağını yaranın üstünde dolaştırdı. “Sen de mi kapıya yaslandın?”</p>

  <p class="normal1">“Hayır,” dedi Arda, o parmağı öperek. “Ağabeyimle kovalamaca oynuyordum ben.”</p>

  <p class="normal1">“Senin ağabeyin mi var? Adı ne?”</p>

  <p class="normal1">“Fırat. Şimdi Amerika’da.”</p>

  <p class="normal1">“Neden?”</p>

  <p class="normal1">“Çünkü orada kendine yeni bir hayat kurdu ve mutlu oldu. Üstelik bir de bebeği var.”</p>

  <p class="normal1">“Resimlerini göster.”</p>

  <p class="normal1">CD kutusunda bulduğu notu düşünmemek için, fotoğrafların Dünya için önemini düşündü Arda. Çocuk, yaşıtlarının aksine, şimdiki zamanın içinde takılmaktan hoşlanmıyordu. Aklı her zaman fotoğraflarla sabitlenmiş geçmişteydi. Annesinin olduğu yerde.</p>

  <p class="normal1">“Ama bu benim babam!” dedi, Ertuğrul, Fırat ve Arda’yı bir arada gösteren bir fotoğrafa şaşarak.</p>

  <p class="normal1">“Senin baban, benim ağabeyimin okul arkadaşıydı.”</p>

  <p class="normal1">“Amma komik sakallar!”</p>

  <p class="normal1">Üçü bir faytondaydılar. Ertuğrul’un sarı Robinson sakalı ve aylardır berber görmemiş kıvırcık saçı vardı, okulun armasını taşıyan bir mont giymişti. Fırat ise efendi çocuk havalarındaydı; mavi gömlek, sinekkaydı tıraş. Arda ikisinin arasında, on yedi yaşının iyimserliğiyle sırıtıyordu.</p>

  <p class="normal1">Kol kola girmişlerdi. Arkada, geçen yüzyılın Büyükada sokakları, döne kıvrıla iniyordu denize. Aylardan eylül-ekim falandı; Fırat’ın, bir kızı hamile bıraktığını sanıp bunalıma girdiği yazın sonrası. Arda’nın Ertuğrul’a âşık olduğu sonbahar. Oysa sonbaharı hatırlatan hiçbir şey yoktu resimde. Nisan çiçekleri gibi genç ve umutluydular.</p>

  <p class="normal1">Fotoğraflara baktıktan sonra işyerine gitme fikrine önce bayılmadı Dünya. “İşyeri” denince aklına babasıyla dolaştığı şantiyeler geliyordu. Arda yayınevinin nasıl bir yer olduğunu anlatınca razı oldu. Onlar hazırlanırken sokak kapısı anahtarla açıldı, Huriye Hanım gözyaşları içinde girip sarıldı boynuna. “Hoş geldiniz Arda Hanım. Siz olmayınca burası eve benzemiyor!”</p>

  <p class="normal1">Artık sadece iki gün temizliğe geliyordu. Merdivende Dünya’yı görünce yine başladı ağlamaya. Bunca zaman sonra üst kattan bir çocuğun indiğini görmek zavallının asabını bozmuştu. Arda, elli yaşlarındaki tıknaz kadını bir koltuğa oturtup Dünya’nın kim olduğunu açıklamak zorunda kaldı.</p>

  <p class="normal1">İşte o Dünya, yayınevindeki editör masalarından birine kurulmuş, yapbozla uğraşıyordu. Çocuk işini bitirene kadar bekledi Arda. Ertuğrul’u aradı ama telefonu kapalıydı. Sonra onun annesinin numarasını buldu. Ekrandaki “Yıldız Teyze” yazısına beş saniye bakıp vazgeçti; Dünya iki gün daha kalsa herhalde kıyamet kopmazdı.</p>

  <p class="normal1">O an asıl mesele, Gönül’ün kim olduğuydu.</p>
</body>
</html>
