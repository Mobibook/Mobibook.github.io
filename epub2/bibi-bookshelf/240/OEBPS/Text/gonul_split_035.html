<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gonul.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_30"><span class="ideitalik">30<br class="chapter"/>
  Bir Odanın Hatırladıkları</span></h1>

  <p class="normal1">Kâğıda tekrar baktı Arda. Taksicinin azmi sayesinde, Dünya’nın hatırladığı adresi bulmuşlardı. Bahçe içinde, iki katlı, Arda’ya çocukluğunun mahallelerini hatırlatan bir Bursa eviydi.</p>

  <p class="normal1">Kapıyı Arda’dan birkaç yaş büyük bir kadın açtı. Başına sarı bir eşarp bağlamış, beyaz mutfak önlüğü takmıştı. Gönül’ünkiler gibi iri, lacivert gözleri vardı ve belirgin bir muhacir şivesiyle konuşuyordu. Kızının arkadaşı olduğunu duyunca, Arda’ya oklavayla içeriyi gösterdi.</p>

  <p class="normal1">“Rahatsız olmayın,” dedi Arda. “Döneceği zaman belliyse söyleyin, yine uğrarız.”</p>

  <p class="normal1">“Dışarıda kalmayın. Çarşıya kadar gitti, şimdi gelir.”</p>

  <p class="normal1">Gönül’ün odasına tek kişilik karyola, kitaplık ve yazı masası ancak sığmıştı. Arda’nın en son İstanbul’da gördüğü yaralı serçe, pencere kenarındaki kafeste şakımaya uğraşıyordu. Yatağın üstü Dünya’nın hoşuna giden oyuncak bebeklerle, kırlentli yastıklarla süslüydü. Pencereden evin arka bahçesindeki ağaçlar görünüyordu. Mutfakta pişen yemeğin kokusu yayılmaktaydı eve.</p>

  <p class="normal1">Anne salona buyur ettiyse de Arda odada kaldı. Çalışma masasının iskemlesine oturdu, şimdiden oyuncak bebekleri kendi aralarında konuşturmaya başlamış Dünya’ya baktı. Çocuk, Gönül’ün yatağına yanlamasına yayılmış, sırtını duvara yaslamıştı. Otobüste uyuduğundan, canlı ve neşeli görünüyordu; onu buraya sürüklediği için Arda’nın suçluluk duymasına şimdilik gerek yoktu.</p>

  <p class="normal1">Babasıyla göçebe hayatı yaşamaya alışkın Dünya, iyi bir yol arkadaşıydı. “Daha gelmedik mi?” diye sormamayı, büyüklerin muhabbetinden sıkılınca başını onların dizine koyup uyumayı öğrenmişti. Çabucak uykuya dalması, ne kadar alışkın olduğunu gösteriyordu.</p>

  <p class="normal1">Küçücük başın ağırlığını dizlerinde hissederken, onunla başka yolculuklara da çıkmak istediğini hissetti Arda; beraber Hindistan’a bile gidebilirlerdi, neden olmasın?</p>

  <p class="normal1">Duvarda, kız meslek lisesinde çekilmiş fotoğraflar vardı. Gönül’ün 13-14 yaşlarındaki, başı açık halini tanıdı Dünya. İki arkadaşının koluna girmiş, bir ayağını dans eder gibi havaya kaldırmıştı. Fotoğraf ince, ahşap bir çerçeveyle asılmıştı duvara.</p>

  <p class="normal1">Karşı duvarı boydan boya kaplayan aile fotoğraflarının yanında, Jeanne d’Arc’ı sancağıyla gösteren Hillingford tablosu duruyordu. Arda bu tabloyu, kitabı hazırladığı zamandan hatırlıyordu.</p>

  <p class="normal1">Sırtındaki zırhın aksine, naif bir ifadeyle ufka bakıyordu Jeanne. Kendi kırılganlığından korkmayan bir kadının gözleriyle. Tablodaki kızla Gönül arasındaki benzerliği fark etti; ikisinin yüzünde de aynı cesur kırılganlık vardı. Gönül’ün Jeanne d’Arc hayranlığının nedeni belki de buydu; gençlerin rol modeli seçerken, farkında olmadan fiziksel olarak kendilerini andıranları tercih ettiğini duymuştu.</p>

  <p class="normal1">Uzun duvarın tam ortasına denk gelen, otuz-kırk santim enindeki kitaplığın pencereye bakan yanına Saraybosna<br class="chapter"/>
  kartpostalları yapıştırılmıştı. Kitaplığın portatif bir parçası olan çalışma masasında oturan Arda onları sonradan, başını uzatınca görebildi.</p>

  <p class="normal1">Şehrin köprülerini, camilerini ve kütüphanesini gösteren kartpostallar, Bosnalıların efsanevi lideri Aliya İzzet-begoviç’in fotoğrafıyla tamamlanmıştı. Resmin altında, muhtemelen ona ait bir söz yazıyordu. “İslam benim için güzel ve asil olan her şeyin diğer adıdır.”</p>

  <p class="normal1">Arda birazdan karşılaştıklarında Gönül’ün ne tepki göstereceğini düşünmek istemiyordu. Otobüste gelirken hazırlık yapmamış, sadece kalbinden geçenleri söylemeye karar vermişti. Genç kız ne yaparsa yapsın o sakin kalacaktı.</p>

  <p class="normal1">Beklerken kendi genç kızlığının odasını düşünmeden edemedi. Orası da iki metreye beş metre boyunda, büyürken tutulmuş günlükleri andıran bir yerdi. Duvardaki her iz, pencere pervazındaki her çatlak ya da bahçedeki ağacın kitaplığa vuran gölgesi, şifresini ancak odanın sahibinin çözebileceği bir sancıyı saklıyordu. Gönül’ün odası bu yüzden hem yabancı hem de aşina geldi Arda’ya; insan burada geçmişi hayal edebilirdi.</p>

  <p class="normal1">Gönül bu evde doğmamıştı; kendi halinde bir ailenin ikinci kızı olarak Saraybosna’da dünyaya gelmişti. İstasyon şefi olarak çalışan babasıyla anaokulu öğretmeni annesi, iç savaşın yaklaştığını sezip kızlar çok küçükken karar vermişlerdi Türkiye’ye göçmeye. Bursa’yı seçmelerinin nedeni, burada yardım isteyebilecekleri akrabalar olmasıydı. İmkânsızlıklarla boğuşarak, ellerinde birbirlerine duydukları aşktan başka bir şey olmadan yeni hayatlarını kurmuşlardı.</p>

  <p class="normal1">Üç yaşında geldiği Bursa’da niye “muhacir” diye çağrıldığını bilmeyecekti Gönül. Beş yaş büyük ablasının aksine eski hayatlarını hatırlamayacak, evde konuşulan dilden bir şey anlamayacaktı. Saraybosna onun için hafızasındaki birkaç resimden, rüyasına giren bir köprüden ya da annesinin mutfakta söylediği türküden ibaretti.</p>

  <p class="normal1">Türkçeyi anne-babasından çok daha kusursuz konuşabildiği için çocukça bir gurur duyacaktı. Hatta annesinin şivesiyle dalga geçmeye kalktığı için hayatının ilk ve son şamarını ablasından, ağzının ortasına yiyecekti. Sözlerin yakıcılığını küçük bir kıza anlatmak için bu kadarı yeterdi.</p>

  <p class="normal1">Çocukluğunun silinmez anılarından biri, annesiyle babasının televizyonun karşısında ağlayışları olacaktı. Haberlerde binlerce sivilin öldüğünden bahsediliyordu. Srebrenitsa annesinin memleketiydi, dedesinin, dayılarının ve kuzenlerinin yaşadığı yerdi. Kendisinden birkaç yaş büyük iki kuzeninin Çetnik mermileriyle can verdiğini öğrenebilmeleri bile günler aldı.</p>

  <p class="normal1">“Bunu bize niye yapıyorlar?” diye soracaktı ablasına.</p>

  <p class="normal1">“Çünkü biz Müslümanız. Özgürce yaşamamızı istemiyorlar!”</p>

  <p class="normal1">Emel Ablası, Gönül’ün Jeanne d’Arc’tan önceki kahramanıydı. Arif Bey kızlarına, hayranı olduğu iki assolistin isimlerini vermişti. On iki yaşına geldiğinde, kendi isteğiyle başını örttü Emel. Annesine kendisini Kuran kursuna göndermesi için yalvardı. Genç kız olduğunda, hayatını iyi bir Müslüman olmaya adamıştı çoktan; bütün dünya unutsa bile Srebrenitsa onun içinde kanamaya devam edecekti.</p>

  <p class="normal1">Gönül ise ablası kadar atak bir yaradılışa sahip değildi; onun gibi siyasetle ilgilenmekten, toplantılara katılmaktan falan hoşlanmıyordu. Kitaplardı onun dünyası, bir sevda şiirinde hayatın anlamını sezebiliyordu. Yine de ablasının<br class="chapter"/>
  etkisiyle başını örtmüş olmaktan pişmanlık duymadı; bunun anne-babasını mutlu ettiğini biliyordu. Şu hayatta mutluluğa en çok onlar muhtaçtı.</p>

  <p class="normal1">Kız Teknik ve Meslek Lisesi’ni bitirdiğinde, amacının öğretmenlikten fazlası olduğunu anlamıştı. Okuduğu kitaplar sayesinde yeni bir dünya açılmıştı önünde, payına düşeni yaşaması gerekiyordu. Bunun için de üniversite için İstanbul’a gitmesi.</p>

  <p class="normal1">Babasının şiddetle karşı çıkmasının tek nedeni muha-fazakârlık değildi; kızlarını kaybetmekten delice korktuğu için de izin vermek istemiyordu. Zaten Emel bir Mersinliyle evlenip Üsküdar’a uçmuştu, şimdi de Gönül kanat alıştırmaları yapıyordu. Yıllar önce Saraybosna’yı bırakmış olan adam, şimdi kendisi için Saraybosna anlamına gelen kızları tarafından bırakılacaktı.</p>

  <p class="normal1">Aylar süren sürtüşme, Emel’in devreye girmesiyle tatlıya bağlandı. Ablası babasını ikna edince İstanbul’a ilk ürkek adımlarını attı Gönül; başörtüsünü çıkararak girebildiği üniversitenin yurdunda yeni bir hayata başladı.</p>

  <p class="normal1">“Ne arıyorsunuz burada?”</p>

  <p class="normal1">Odanın kapısında durmuş bakıyordu. Yüzünde öfkeden çok hayret vardı. Arda ise hazırlıklıydı, gülümseyerek, “Merhaba Gönül,” dedi.</p>
</body>
</html>
