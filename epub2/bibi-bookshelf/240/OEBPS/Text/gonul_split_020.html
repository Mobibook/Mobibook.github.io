<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gonul.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_15"><span class="ideitalik">15<br class="chapter"/>
  Önemli Olan Sevginin Şekli</span></h1>

  <p class="normal1">“Ben de sizi aradım,” dedi Gönül. “Ama verdiğiniz numara başkasına ait çıktı. Bir yanlışlık olmasın?”</p>

  <p class="normal1">Emirgân’da bir kahvedeydiler. Arda’ya jest olsun diye, Gönül bu sefer “deplasmanda” buluşmayı teklif etmişti. Arda kabul etmezse, iyi niyetinden kuşkulanabilirdi. Ama “deplasman” tam neresi oluyordu? Bunu sormak da kaba kaçacağından, cevap vermek için biraz süre istemişti Arda. Kızının ödevlerini kontrol edip arayacaktı.</p>

  <p class="normal1">Gönül herhalde şehrin muhafazakâr insanların yaşamadığı kısmını kastediyordu. Şu durumda tarihi yarımadanın surları dışındaki her yer “deplasman” olabilirdi. Ama Üsküdar da yerine göre muhafazakâr değil miydi? Zeytinburnu’nda kapalı kızlar yaşamıyor muydu? İşin içinden çıkamayınca, kendisinin Gönül’ün gözünde nasıl biri olabileceğini düşündü. Söz konusu kadının aslında Arda’dan farkı yoktu. Sahte Huriye de siyah kıvırcık saçlı, geniş alınlı, yayınevinde çalışan biriydi.</p>

  <p class="normal1">Demografik bir kâbusa sürüklenmişti. Basit bir şakanın bu kadar dallanıp budaklanması şaşılacak şeydi. Sonuçta Levent-Beşiktaş-Taksim üçgeninde karar kıldı. Bu sefer de, Gönül’le birilerine görülme ihtimali aklına geldi. Kocasının sevgilisiyle uluorta buluşmak istemiyordu. Üçgeni biraz kaydırınca, Emirgân makul gözüktü. Hem Gönül’e “deplasman” sayılırdı hem de kısmen tarafsız bir yerdi.</p>

  <p class="normal1">“Şahane!” dedi Gönül. “Bir saat sonra orada olurum.”</p>

  <p class="normal1">Kahvede buluştuklarında, Arda verdiği uyduruk numaraya bakıp elini alnına vurdu. “Çok özür dilerim, bu benim eski telefonum!”</p>

  <p class="normal1">“Şimdi bir benzinci tarafından kullanılıyor.”</p>

  <p class="normal1">“Yenisini ezberleyemedim. Bazen oluyor işte. Pardon.”</p>

  <p class="normal1">“Aslında iyi olmuş. Yoksa ikide bir arayıp öyküyü nasıl bulduğunuzu sorar bunaltırdım sizi.”</p>

  <p class="normal1">“A, evet. Dosyanı okudum. Hatta kızım da okudu.”</p>

  <p class="normal1">“Sahi mi? Nasıl buldu?”</p>

  <p class="normal1">“Ciddi ciddi beğendiğini söyledi. Bilirsin, çocuklar böyle konularda kibarlık yapmaz.”</p>

  <p class="normal1">“Ne kadar sevindim bilemezsiniz!” dedi Gönül ve ağlamaya başladı.</p>

  <p class="normal1">Arda şaşırıp kalmıştı. Bunca yıllık editörlük hayatında, öyküsü bir çocuk tarafından beğenildi diye ağlayan kimseyi görmemişti.</p>

  <p class="normal1">“Kusura bakmayın, birden şey oldum...”</p>

  <p class="normal1">Gönül özür dilemeye, bir yandan da gözyaşlarını durdurmaya çalışıyordu. İkisinde de başarılı olamıyordu. Ancak birkaç dakika ve bir tomar mendilden sonra gelebildi kendine. “Yazdıklarımı daha önce kimse okumamıştı. Hele bir çocuk tarafından beğenilmesi...”</p>

  <p class="normal1">Arda fırsat bu fırsat deyip sokuldu. “Sevgiline de okutmadın mı?”</p>

  <p class="normal1">“Yok... Dedim ya, acısı hâlâ taze. Zavallıya çocuk kitabı okutmak işkence olur.”</p>

  <p class="normal1">Bunu duyan Arda’nın gözpınarları da hareketlendi. Gönül’ün mendillerle savaşını izlerken anladı daha fazla dayanamayacağını, can havliyle kalktı. Koşarak gitti alt kattaki tuvalete, kabine girip ağladı. Kısa bir krizdi ama o kadar yoğundu ki, bittiğinde yorgun düşmüştü. Klozete oturmuş sakinleşmeye çalışırken Gönül’ün sesini duydu: “Huriye Hanım, iyi misiniz? Bir şeye ihtiyacınız var mı?”</p>

  <p class="normal1">“Hayır, teşekkürler. Geliyorum şimdi.”</p>

  <p class="normal1">Arda’nın kafası allak bullak olmuştu. Karşılıklı burunlarını çekerek, hiç konuşmadan birkaç dakika oturdular.</p>

  <p class="normal1">“Özür dilerim,” dedi Gönül. “Sizin de asabınızı bozdum.”</p>

  <p class="normal1">“Önemli değil. Ağlayan birini görünce dayanamam ben. Ama gerçekçi olmak gerekirse, dosyan yayımlanabilecek durumda değil.”</p>

  <p class="normal1">“Öyle mi?” dedi, gözlerini iri iri açarak. “Ama kızınızın beğendiğini söylediniz?”</p>

  <p class="normal1">“Evet ama çocuk kitabı bile satsak müşterimiz sonuçta çocuklar değil. Annelere hitap etmesi lazım.”</p>

  <p class="normal1">“Anlıyorum...” dedi Gönül, Arda’yı mest eden bir hayal kırıklığıyla.</p>

  <p class="normal1">“Aslında kitapta değerlendirememiş olduğun bir fırsat var. Sarışın kız saçını kesmek yerine başını kapasa... Böylece hem yine güneşi kıskandırmamış olur hem de muhafazakâr kesimin hoşuna gider. Biz olmasak bile o kesimden bir yayınevinden yayımlatabilirsin.”</p>

  <p class="normal1">“Sizce ben muhafazakâr mıyım?”</p>

  <p class="normal1">Arda onun pembe başörtüsüne baktı. “Değil misin?”</p>

  <p class="normal1">“Lütfen eleştiri olarak almayın,” dedi Gönül, manidar bir tebessümle. “Ama ben muhafazakâr değilim Huriye Abla. Ben Müslümanım. Nasıl desem, koca bir İslam kültürünü muhafazakârlık gibi dar bir kavrama tıkıştırmak doğru değil. Haliyle, muhafazakâr olmak ya da muhafazakârlara hitap etmek zorunda hissetmiyorum kendimi. Bu tabii ki hikâyemi olduğundan güzel yapmaz ama en azından niyetim böyle.”</p>

  <p class="normal1">“Anlıyorum,” dedi Arda. Hiç böyle düşünmemişti sahiden. “Peki ben Müslüman mıyım?”</p>

  <p class="normal1">“Bunu söylemek bana düşmez. Allah’la aranızda bir şey. Ama zaman ayırıp okudunuz ya, size minnettarım.”</p>

  <p class="normal1">“Sarışın kızın kapanmasına gerek yok yani.”</p>

  <p class="normal1">“Kapanmak istiyorsa kapanır. Ama bunu güneş kıskanmasın diye yapmaz. Allah istediği için yapar.”</p>

  <p class="normal1">Muhabbet ilginçti ama Arda bu sefer odak noktasını kaybetmek istemiyordu. “Son buluşmamızda erkek arkadaşının iyi niyetinden emin olduğunu ama bir şeyin seni kaygılandırdığını söylemiştin.”</p>

  <p class="normal1">“Evet ama şimdi nereden geldi aklınıza?”</p>

  <p class="normal1">“Çünkü aynı kaygıyı hâlâ taşıdığını hissediyorum. Benim de bu konularda antenlerim hassas.”</p>

  <p class="normal1">“Şey, Ali dine yeni dönmüş biri. Büyük bir acıdan sonra, idrakini yeni baştan inşa ederek. Bazen uzun ve sarsıcı olan bir yolu birkaç ay gibi bir sürede alarak. Bu kadar köklü bir değişimi kısa sürede yapabilmiş olması kolay değil. Bu beni endişelendiriyor bazen.”</p>

  <p class="normal1">“Neden?”</p>

  <p class="normal1">“Bütün iyi niyetine rağmen henüz kafasında yerine oturtamadığı şeyler var. Acaba onun İslam’a sığınmasının bir parçası mıyım, yoksa gerçekten mi âşık, karar veremediğim oluyor. Eğer birincisiyse, bana ihtiyaç duymayacağı bir günün gelmesinden korkarım. O günü yaşamaktansa ölmeyi tercih ederim.”</p>

  <p class="normal1">O konuşurken, kahveye iki kadın girdi. Biri Maçka’dan apartman komşusuydu. Kadın önce Arda’yı görüp selamladı, karşısında oturan Gönül’ü fark edince birden değişiverdi yüzü. Selam verdiğine pişman olmuştu resmen.</p>

  <p class="normal1">“Anlıyorum,” dedi Arda, durumu Gönül’e belli etmeden. “Seni sevmiyor olabilir yani.”</p>

  <p class="normal1">“Hayır, beni seviyor. Önemli olan, bu sevginin şekli.”</p>

  <p class="normal1">“O zaman benden bir abla tavsiyesi, çok kendini kaptırma. İşler korktuğun gibi gelişirse yaralanmanı istemem.”</p>

  <p class="normal1">“Ben onu nasıl sevdiğimi biliyorum, önemli olan da bu.”</p>

  <p class="normal1">“Nasıl seviyormuşsun?”</p>

  <p class="normal1">“Tam bir aptallık halinde seviyorum. Kendi aptallığımdan hoşlanarak seviyorum. Bu o kadar güzel bir duygu ki.”</p>

  <p class="normal1">Bu söz kalbinden vurdu Arda’yı. Aynısı yıllar önce, Ertuğrul’a âşık olduğu zaman aklına gelmişti. Aşk, insanın kendini salak gibi hissetmekten hoşlanabilmesiydi.</p>
</body>
</html>
