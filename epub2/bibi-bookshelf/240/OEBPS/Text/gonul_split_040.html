<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gonul.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_35"><span class="ideitalik">35<br class="chapter"/>
  Uçurum Gibi Bir Şey</span></h1>

  <p class="normal1">Anılarla dolu baba evinde yalnız kalmak önce ağır geldi Arda’ya. Herkes misafirliğe gitmişti sanki. Odunpazarı’nda oturan Gülten Teyze’de ya da Bademlik’teki bir düğündeydiler. Birazdan kapı açılacak, annesi, babası ve ağabeyi girecekti. Babası yatmadan haberlere bakmak için televizyonu açacak, annesi pencerenin dışına kediler için süt koyacak, Fırat odasına kapanıp hayallere dalacaktı.</p>

  <p class="normal1">Eşya o eşya, ışık o ışık, kokular o kokulardı. Evde dokunulmamış bir şey vardı ya da zaman ustaca silmişti parmak izlerini cinayet mahallinden.</p>

  <p class="normal1">Gençken evde böyle yalnız kalabilmek için nasıl yanıp tutuştuğunu hatırladı. O zaman kendini özgür hisseder, millet dönene kadarki her dakika altın değerinde görünürdü. Kızları mı çağırsın, film mi seyretsin, yoksa deri ceketini giyip ayna karşısında Madonna gibi dans mı etsin karar veremezdi.</p>

  <p class="normal1">Göz açıp kapayıncaya kadar biterdi özgürlük saatleri; kapıyı çalan ilk aile ferdiyle alışıldık düzen geri dönerdi. Dördünün birleşmesiyle oluşan bir mahluktu aile; farkında bile olmadıkları bir uyum içinde yaşayıp giderlerdi.</p>

  <p class="normal1">Jülide’nin söylediği gibi, anası hayattaysa insan yalnız değildi. Görünmez bir göbek bağıyla bağlıydı hayatın<br class="chapter"/>
  çekirdeğine. Dünyanın öbür ucunda da olsa, insan bunu bilirdi.</p>

  <p class="normal1">Arda son bir yılı bu evde annesiyle geçirmişti. Onun yanına sığınmış, aralarındaki görünmez bağdan medet ummuştu. Sanmıştı ki artık hiçbir şey olmasa bile kalan ömrünü doldurmaya annesi yeter. Fırtınalar geçer, sel suları çekilir ama anne hayatta kalır. O ebedi bir şeydir; bize esas yolculuğun geri dönüş olduğunu söyler. Kahverengi kadifeden, kenarı hasırlı koltuklarda bir gece onsuz oturacağı insanın aklına gelmez.</p>

  <p class="normal1">O koltuklarda yan yana oturmuş, eski filmleri seyretmişlerdi. Fikret Hakan’ın güzel yüzünden, Fatma Girik’in kime benzediğinden, Vahi Öz’ün çapkınlığından bahsetmişlerdi. Zamanın götürdüklerinden bahsetmemek için yapmışlardı bunu; eski filmleri izlemek, insanın babasını ya da oğlunu hatırlamasından kolaydı. Ertuğrul’un Dünya’yı getirdiği güne kadar hayat böyle sürmüştü.</p>

  <p class="normal1">Gözlerini kapattı Arda, sessizliği dinledi. Mutfaktan gelen tıkırtıları, Fırat’ın odasından gelen müzik sesini, tıraş makinesinin banyodan taşan vızıltısını duyar gibi oldu. Bıraktı sesler büyüyüp onu içine alsın. Sonra zeplin gibi yükselsinler, içinde ölülerden başka hiçbir şeyin olmadığı bu evi zamanın kanlı pençelerine bırakarak. Anadolu’yu baştan başa kat edip Toroslar’ı ve Van Gölü’nü aşsın, Ağrı Dağı’na Nuh’un gemisi gibi konsunlar. Yüzyıllar sonra tırmananlar, orada küçük bir hayatın kalıntısını bulsun.</p>

  <p class="normal1">Garip bir duyguya kapıldı. İçinden bir parçanın kopup yine içine doğru, ama daha derine kayması gibi.</p>

  <p class="normal1">Bilinci de o kopan parçanın içinde kalmıştı sanki; derine gittikçe kendi duygularından, düşüncelerinden, hatta<br class="chapter"/>
  bedeninden uzaklaşıyordu. Bir havuzun dibine dalmıştı, o güne kadar Arda sandığı ne varsa yüzeyde bırakarak. Onların dışındaki, ama hepsini açık ve net görebildiği bir derinliğe iniyordu. Düşünceler, duygular ve anılar su üstünde yüzüyor, artık ona dokunamıyorlardı.</p>

  <p class="normal1">Ama bedeni bile su üstünde kalmışsa bakan kimdi? Havuzun dibine neyin içinde iniyordu?</p>

  <p class="normal1">Zamanın düz çizgisinden kayıp uçurum gibi bir şeye düştüğünü, içinin çekildiğini hissetti. Daha önce hiç böyle bir şey yaşamadığından korkuya kapıldı, panik içinde açtı gözlerini.</p>

  <p class="normal1">Önce bir rüyadan uyandığını sandı. Gözleri kapalıyken içi geçmiş, yorgunluktan uyuyakalmış olmalıydı.</p>

  <p class="normal1">Mekâna yabancılaşmıştı birden, sanki eşyayı ilk kez görüyordu. Baba eviyle ve anılarla arasına bir şey girmişti. Garip olmasına garipti ama rahatlık vericiydi. Şoke edici, tarafsız, ne olduğunu ancak aylar sonra, Zen ve derin meditasyonla tanıştığında anlayabileceği bir ruh hali. Ama o anda korkutucuydu, nihayet delirmeye başlamış olabilirdi. Banyoya gidip yüzünü yıkadı, Ertuğrul’un kadehinde kalmış şarabı içti. Bir ses olsun diye televizyonu açtıysa da üzerine saldıran görüntülere dayanamayıp kapattı. Telefonu aldı çantasından, o numarayı kendisini bile şaşırtan bir hızla tuşladı.</p>

  <p class="normal1">“Alo, buyurun?” dedi, uykulu bir ses.</p>

  <p class="normal1">“Merhaba Gönül, uyandırdım mı?”</p>

  <p class="normal1">“Huriye Hanım?”</p>

  <p class="normal1">“Evet, ben Arda.”</p>

  <p class="normal1">“Ah pardon, adınız hâlâ Huriye diye kayıtlı da....”</p>

  <p class="normal1">“Bu saatte uyandırdığım için özür dilerim.”</p>

  <p class="normal1">“Hayır, uyandırmadınız. Yani okurken içim geçmiş biraz, yatmış değilim. Hayırdır?”</p>

  <p class="normal1">“Dün benim annem öldü Gönül.”</p>

  <p class="normal1">“Yapmayın...” dedi genç kız, kısa bir sessizliğin ardından. Sesinde üzüntü kadar bu haberin kendisiyle paylaşılmasına duyduğu hayret de vardı. “Başınız sağ olsun. Ne yapabilirim sizin için?”</p>

  <p class="normal1">“Hiç. Sadece sana söylemek istedim.”</p>

  <p class="normal1">“Allah size sabır versin. Şey, rahmetli hasta mıydı?”</p>

  <p class="normal1">“Aslında konuşacak halde değilim. Nedense paylaşmak istedim o kadar. Tekrar özür dilerim. İyi geceler.”</p>

  <p class="normal1">“İyi geceler,” dedi, Gönül’ün şaşkın sesi.</p>

  <p class="normal1">Telefonu kapattığında kendini daha güçlü hissediyordu. Gönül’le konuşmak cesaret vermişti. Ali’yi aradı, cenazeye gelmemesini istediği için özür diledi. Annesi severdi Ali’yi, her zaman vefalı ve halden anlayan bir damat olmuştu.</p>

  <p class="normal1">“Lütfen beni affet,” dedi Ali, telefonu kapatmadan.</p>

  <p class="normal1">“Yollarımızın bundan sonrası ayrı ayrı çizilmiş. Affedi-lecek bir şey yok.”</p>

  <p class="normal1">Sonra aynaya baktığında ölümle barışmış, yeniden nefes almaya hazır bir kadın gördü. Kurban rolünü oynamaktan, kendini depresyonla uyuşturmaktan vazgeçen bir kadın.</p>

  <p class="normal1">Bu ruh halinin sabah uyandığında hâlâ sürüyor olacağından emin değildi ama hayatta kaybettiği kim varsa o an kendisini destekler gibiydi. Babası, annesi ve oğlu arkasında durmuş “Hadi Arda!” diyorlardı. “Kendine acımaya hakkın yok, artık uyanmak zorundasın. Lütfen bizi rahat bırak ve hayatına sahip çık!”</p>

  <p class="normal1">O zaman Dünya’yı özlediğini fark etti. Onun da uzakta bir yerlerde kendisini özlediğini biliyordu. Çocuk şimdi yatağında, beraber geçirdikleri günleri düşünüyordu. Meryem Ana heykelciğine bir daha ne zaman görüşeceklerini soruyordu. Beraber vapura binmek, çocukça şeyler konuşmak istiyordu.</p>

  <p class="normal1">Hayat işte bunlardan ibaretti. Küçük bir kızın hasreti, bir kadının uyanışı, onun annesini gömdüğü gece ölümün gözlerine bakıp orada hayatı görmesi. Bunlar dışında hiçbir sır, hiçbir kehanet yoktu. İnsanın kendini bir nehrin akışına cesaretle teslim etmesi vardı.</p>

  <p class="normal1">Genç kızlık odasındaki karyolaya uzandı. O kadar bilinçliydi ki, usulca yaklaşan uykunun ayak seslerini bile duyabiliyordu. Ama uykuya izin vermeden telefonu aldı eline, Ertuğrul’a yollanacak mesajı yazdı: “Şehirden ayrılma, konuşmamız gerekiyor.”</p>
</body>
</html>
