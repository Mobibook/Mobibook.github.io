<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gonul.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_9"><span class="ideitalik">9<br class="chapter"/>
  En Tehlikeli Madde</span></h1>

  <p class="normal1">“Huriye Hanım, hoş geldiniz.”</p>

  <p class="normal1">Arda “Keşke başka isim seçseydim,” diye geçirdi içinden, üzeri kitaplar, dergiler ve eski haritaların tıpkıbasımlarıyla dolu ahşap tezgâhın arkasında gülümseyen Gönül’e bakıp. Ama bunu düşünmek için artık çok geçti. Becerebildiği kadar doğal olmalıydı. Oysa yay gibi gergindi, buraya gelmeden sakinleştirici içen o değilmiş gibi.</p>

  <p class="normal1">“Selamınaleyküm Gönül Hanım,” dedi dikkatle. Bunu birine ilk kez söylediğinden, sesi bir garip çıktı.</p>

  <p class="normal1">Gönül bu sefer pembe başörtüsü takmıştı. “Bugün hangisini taksam?” diye düşünüyor muydu? Sonuçta başörtüsü de kombinin parçası olduğuna göre, düşünüyor olmalıydı. Arda’nın aklına Jülide’nin “kapalı da olsa kadın kadındır” sözü geldi. Kaleyi içten fethedecekse sabırlı olmalıydı. Gönül daha genç ve güzel olabilirdi, ama Arda da kaçın kurasıydı.</p>

  <p class="normal1">Yaralı serçe, pencerenin önüne konmuş karton kutunun içinde cıvıldıyordu. Kitapçıda iki müşteri vardı. Kır sakallı bir adam ve zayıf bir genç. Kitapları dikkatle tutuyor, sessizce karıştırıyorlardı. Bazen de bir cilde eğiliyor, fısır fısır tartışıyorlardı. Arda kitaba karşı böyle bir saygıya yayınevinde bile rastlamamıştı. Sadece Ertuğrul’da görmüştü bunu. O da kitapları kırılacak eşya gibi tutardı.</p>

  <p class="normal1">“Günlüğü bulabildiniz mi?”</p>

  <p class="normal1">Lacivert gözlerini dikmiş bakıyordu Gönül. Arda hemen cevap vermezse foyası meydana çıkacak sandı. “Evet, Allah razı olsun.”</p>

  <p class="normal1">“Demiştim bulursunuz diye. Buraya kadar boşuna yoruldunuz.”</p>

  <p class="normal1">“Her işte bir hayır var. Bu sayede kitapçınızı keşfettim.”</p>

  <p class="normal1">“Sahi mi?” dedi Gönül, dükkâna ilk kez görüyormuş gibi bakarak. “Öyle şahane bir yer sayılmaz ama idare ediyoruz.”</p>

  <p class="normal1">“Maşallah. Sizin mi?”</p>

  <p class="normal1">“Çok isterdim ama değil. Ben sadece çalışanım. Neyse, kitabı bulduğunuza sevindim. Oğuz Atay sevenlere artık çok rastlanmıyor. ”</p>

  <p class="normal1">“Evet, aslında bu konuda sohbet etmek isterdim.”</p>

  <p class="normal1">Gönül öyle bir baktı ki, Arda kendisinin meczup olduğunu düşündüğünü sandı. Neyse ki yüzündeki kuşku yavaşça dağıldı kızın. “Neden olmasın, bir gün öğle yemeği yiyelim beraber.”</p>

  <p class="normal1">“Bugüne ne dersiniz?”</p>

  <p class="normal1">“Bugün mü?”</p>

  <p class="normal1">“Yani müsaitseniz. Bu taraflara gelmek her zaman kısmet olmuyor.”</p>

  <p class="normal1">Cevap raflardan birindeymiş gibi dükkâna baktı Gönül, sonra “Neden olmasın?” dedi. “Nasılsa ortalık sakin. Bir saat sonra olur mu?”</p>

  <p class="normal1">“Olur...” dedi Arda, sevincini gizlemeye çalışarak. Bu kadar kolay olacağını ummamıştı.</p>

  <p class="normal1">Yarım saat sonra, Arda Kadınlar Pazarı’ndaki bir lokantada oturuyordu. Stresliydi, çünkü ikisini takip ettiği çevredeydi. Bu arada güneş açmış, etrafı kararsız bir tazelik sarmıştı. Bahar başlangıcındaki gibi, mayhoş bir İstanbul öğlesi.</p>

  <p class="normal1">Meydanda üç-beş çocuk çığlık çığlığa top oynuyor, başı kapalı ve açık kadınlar alışveriş yapıyordu. Karşıda, geçen sefer Ali’yi gözetlemiş olduğuna benzer bir kahve vardı. Dikkatli bakınca, ağaçlara rağmen zor değildi simaları seçmek. Arda o gün yakalanmadıysa nedeni Ali’nin sırtının dönük, Gönül’ün de onu tanımıyor olmasıydı.</p>

  <p class="normal1">Şimdi sakin olup karşısındakini keşfetmeye bakmalıydı. Belki zaman alacaktı ama kazanan Arda olacaktı. Bir şekilde düşürecekti Gönül’ün maskesini.</p>

  <p class="normal1">Düşünce balonuna çarpan top getirdi onu kendine. Topu almak için yanına koşan, kan-ter içindeki çocuğun arkasından bakakaldı.</p>

  <p class="normal1">Şu hayatta insanın taşıdığı en tehlikeli madde hatıralardı. Hele ruhunuza pençeleriyle yapışmışlarsa. Kurtulmak isterken bir de bakıyordunuz, can havliyle daha beter geçirmişler tırnaklarını. Aklınızla bir olmuş, kalbinizi canlı canlı yemeye koyulmuşlar. Kaçacak yer, saklanacak delik kalmamış. Arda çocuğa bakarken bir an dirildiğini hissedecek oldu, suçluluk duygusu hemen sarıldı boğazına. Emrinden çıkmasından hoşlanmayan hafıza onu cezalandıracaktı.</p>

  <p class="normal1">“Selam. Çok bekletmedim ya?”</p>

  <p class="normal1">“Hayır,” dedi Arda, gülümsemeye çalışıp. “Ben de beş dakika önce geldim.”</p>

  <p class="normal1">“Şahane. Hadi bir şeyler yiyelim.”</p>

  <p class="normal1">Gönül kibarlığından mı salata söyledi yoksa formuna dikkat eden biri miydi, Arda anlayamadı. Bu kadar ince olsa umursamazdı formu falan. Onun yaşındayken Arda iş arıyor ve Ertuğrul’u unutmaya çalışıyordu. Kafası karışık, soruları cevaplarından fazlaydı. Şimdiki halinden çok farklı değildi yani, genişleyen basenlerini saymazsak.</p>

  <p class="normal1">“Ne iş yapıyorsunuz Huriye Hanım?”</p>

  <p class="normal1">“Bir yayınevinde editörüm.”</p>

  <p class="normal1">“Sahi mi? Hangi yayınevi?”</p>

  <p class="normal1">“Atlıkarınca,” dedi, önceden hazırladığı yalanı söyleyerek. “Çocuk kitapları üzerine.”</p>

  <p class="normal1">“Sadece çocuk kitapları mı basıyorsunuz?”</p>

  <p class="normal1">“Sadece çocuk kitapları.”</p>

  <p class="normal1">“Biliyor musunuz, ben de çocuk kitabı yazıyorum.”</p>

  <p class="normal1">Arda “Sahi mi?” dedi şaşkınlıkla. Baltayı taşa vurmuştu.</p>

  <p class="normal1">“Evet. Çok önemli sayılmaz. Ama hoşuma gidiyor.”</p>

  <p class="normal1">“Nasıl bir şey?”</p>

  <p class="normal1">“Ah, boş verin gitsin.”</p>

  <p class="normal1">Garson salataları getirdi, konuşmadan bir süre yediler. Arda gırtlağını temizledi. Konuya girmesi gerekiyordu. “İs-tanbullu musunuz Gönül?”</p>

  <p class="normal1">“Yani, herkes kadar.”</p>

  <p class="normal1">“Evli değilsiniz galiba?”</p>

  <p class="normal1">“Hayır. Daha değil.”</p>

  <p class="normal1">“Maşallah, pek güzelsiniz. Var mı peki birisi?”</p>

  <p class="normal1">Sorusunun münasebetsizliğini, Gönül’ün birden değişen yüz ifadesinden anladı Arda. Genç kız tedirgin olmuş gibiydi. “Niye sordunuz?”</p>

  <p class="normal1">“Hiç...” dedi Arda. “Kadın muhabbeti işte.”</p>

  <p class="normal1">“Peki siz? Sizde de yüzük göremiyorum.”</p>

  <p class="normal1">“Evliydim, boşandım. Mukadderat.”</p>

  <p class="normal1">Birden, konuşurken inşallah-maşallah diyenin sadece kendisi olduğunu fark etti Arda. Gönül bütün yaşıtları gibi konuşuyordu. Demek ki kapalıların ayrı bir dili yoktu.<br class="chapter"/>
  Bu gereksiz nezaket çabasından ötürü kendini salak gibi hissetti. Gönül ise oralı değildi; salatayı bırakmış, dalıp gitmişti uzaklara.</p>

  <p class="normal1">“Var görüştüğüm biri...” dedi içini çekip.</p>

  <p class="normal1">Arda nefesini tuttu, dinlemeye hazırdı. Ama Gönül elini “neyse” anlamında salladı, gülümsedi. “Evet söyleyin bakalım, favori Oğuz Atay kitabınız hangisi?”</p>
</body>
</html>
