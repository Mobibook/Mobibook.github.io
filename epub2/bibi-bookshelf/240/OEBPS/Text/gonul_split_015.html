<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gonul.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_10"><span class="ideitalik">10<br class="chapter"/>
  Hiçbir Şey Tesadüf Değil</span></h1>

  <p class="normal1">Kitaplar üzerine konuşmaya başladıklarında, gerilimin kaybolduğunu hissettiler. Güvenli sulara dönmek ikisini de rahatlatmıştı. Arda kocasının sevgilisiyle ne yaptığını kendine sormaya ara vermişti, Gönül de bu tanımadığı kadınla yemeğe çıktığı için pişman olmuşa benzemiyordu.</p>

  <p class="normal1">Her şeyin yolunda olduğunu içinden tekrarladı Arda, tabii “her şeyin yolunda olması” o şartlarda artık ne anlama geliyorsa.</p>

  <p class="normal1">“Bizim dükkânda tanışan pek çok kişi var,” dedi Gönül. “Yani, insanların yollarının kesiştiği bir yerdir Erbain Kitapçısı. Şehrin, hatta memleketin her tarafından kitap almaya gelirler.”</p>

  <p class="normal1">“Daha önce duymamıştım.”</p>

  <p class="normal1">“Sizin mahallede pek meşhur değiliz. Ama dindar kesimin pek rağbet ettiği bir yer. Sahibi şair Salih Rigan. Birkaç yıldır Konya’da yaşıyor. Daha önce duymuş muydu-<br class="chapter"/>
  nuz?”</p>

  <p class="normal1">“Hayır,” dedi Arda, utanarak.</p>

  <p class="normal1">“Zararı yok. Ben de sizin muhitteki herkesi bilmiyorum nasılsa. Böyle konuşmama gücenmiyorsunuz, değil mi?”</p>

  <p class="normal1">“Hayır,” dedi Arda. Kızın içtenliği her türlü alınganlığı etkisiz hale getirecek cinstendi.</p>

  <p class="normal1">“Okurlar gelirler, sohbet ederler. Bazılarıyla böyle dükkân dışında da sohbet ederiz.”</p>

  <p class="normal1">“Şimdi yaptığımız gibi mi?”</p>

  <p class="normal1">“Evet. Beraber çalıştığım arkadaşım Rana bu yaptığımı tedbirsizce buluyor ama şahsen hiçbir zararını görmedim. İnsan kendini bildikten sonra yeni insanlar tanımaktan ne zarar gelecek, değil mi?”</p>

  <p class="normal1">“Öyle tabii.”</p>

  <p class="normal1">“Hem hayatta hiçbir şeyin sebepsiz olmadığını düşünürüm. Mesela bugün siz geldiniz, beni yemeğe davet ettiniz. Şimdi de oturmuş sohbet ediyoruz. Şu an bilmesek de bunun mutlaka var bir nedeni.”</p>

  <p class="normal1">“Ne olabilir?” diye sordu Arda, bir an için gerçek kimliğini kızın biliyor olabileceği gibi manyakça bir korkuya kapılarak.</p>

  <p class="normal1">“Bilmiyorum. Ama hiçbir şey tesadüf değil.”</p>

  <p class="normal1">“Belki de haklısınız.”</p>

  <p class="normal1">“Kesinlikle. En önemsiz görünen şeylerde bile illa ki bir hikmet var. Zamanla anlarız nasılsa.”</p>

  <p class="normal1">Arda ne söyleyeceğini bilemeden bakıyordu Gönül’ün yüzüne. Genç kız da sözünü bitirince dizilerdeki gibi bakışmayla geçen, saçma bir boşluk oluştu. Sessizlikten o kadar rahatsız oldu ki, aklına gelen ilk şeyi sordu Arda: “Serçe nasıl? İyileşecek mi?”</p>

  <p class="normal1">“Ah, fark ettiniz demek.”</p>

  <p class="normal1">“Onu bulduğun sırada seni takip ediyordum,” diyecek hali yoktu Arda’nın. “Evet, dükkâna girdiğim zaman dikkatimi çekti. Yaralı galiba.”</p>

  <p class="normal1">Gönül sanki çok garip bir şey duymuş gibi, dikkatle baktı Arda’nın yüzüne. “Dikkatinizi ilk çeken bu olduysa, siz özel biri olmalısınız.”</p>

  <p class="normal1">“Neden?”</p>

  <p class="normal1">“Ancak kalp gözü açık biri karman-çorman bir kitapçıya girer girmez köşedeki yaralı serçeyi görür. Bu özelliğinizin farkında değil misiniz?”</p>

  <p class="normal1">“Yapmayın lütfen, o kadar da değil.”</p>

  <p class="normal1">“Nasıl isterseniz, sizi sıkmak istemem.”</p>

  <p class="normal1">“Sıkıldığımdan değil de... Neyse, kuş yaralı görünüyordu, o yüzden merak ettim.”</p>

  <p class="normal1">“Sormayın, hayvancığın hali harap. Herhalde bir kedi saldırınca kanadının teki gitmiş. Veteriner de bir şey yapamadı, tek çare beklemek.”</p>

  <p class="normal1">“Ne kadar zamandır çalışıyorsunuz kitapçıda?”</p>

  <p class="normal1">“Üçüncü sınıftan beri. Daha önce yurtta kalıyordum. Babamın işleri bozulunca çalışmaya başlamam gerekti, Salih Hoca’nın kitapçıya eleman aradığını duydum.”</p>

  <p class="normal1">“Salih Hoca?”</p>

  <p class="normal1">“Şair Salih Rigan. Demin bahsettim ya.”</p>

  <p class="normal1">“Ah, evet. Özür dilerim.”</p>

  <p class="normal1">“Estağfurullah. Biraz düşeş oldu aslında, başka iş olsa babam razı olmayabilirdi. Sonra bir de baktım üç yıl geçivermiş. Ama çok şükür, şikâyetim yok.”</p>

  <p class="normal1">Gönül’ün bakışlarının değişmeye başladığını fark etti Arda. Genç kız onu şüpheci bir ifadeyle süzmeye başlamıştı. Az öncekinden farklı bir sesle sordu: “Huriye Hanım, daha önce karşılaşmadığımıza emin misiniz?”</p>

  <p class="normal1">“Ama bu mümkün değil,” dedi Arda, kalbi güm güm atarken.</p>

  <p class="normal1">“Çok ilginç.”</p>

  <p class="normal1">“Nedir ilginç olan?”</p>

  <p class="normal1">“Sanki sizi bir yerlerden tanır gibiyim. Bu size de olur mu?”</p>

  <p class="normal1">“Bazen.”</p>

  <p class="normal1">“Sizi yakın buldum ya, herhalde o yüzden. Saçmaladıy-sam lütfen kusura bakmayın.”</p>

  <p class="normal1">“Hayır, hiç de değil,” dedi Arda ve ablaca gülümseyerek gemiyi tekrar kıyıya çekmek istedi. “Demek çocuk kitabı yazıyorsunuz.”</p>

  <p class="normal1">“Kitapları seviyorum. Çocukları da seviyorum. Arada aklıma küçük hikâyeler geliyor. Yeğenlerime anlatıyorum. Hatta bir tanesini yazayım dedim. Nasıl oldu Allah bilir.”</p>

  <p class="normal1">“Okumak isterdim.”</p>

  <p class="normal1">Gönül güldü ama gergindi. “Birine göstermeye cesaret edebileceğimi sanmam.”</p>

  <p class="normal1">“Kimseye okutmadınız mı?”</p>

  <p class="normal1">“Hayır. Hele çocuklara asla. Malum, onlar fazla açık sözlü oluyorlar.”</p>

  <p class="normal1">“Haklısınız. Nerede oturuyorsunuz?”</p>

  <p class="normal1">“Birkaç sokak aşağıda. At Pazarı’na yakın. İş de burada olunca bütün hayat aynı çevrede geçiyor. Ayda bir Bursa’ya giderim, bizimkileri görmeye. Haftada bir Üsküdar’a, ablamlara geçerim. Siz ne taraftasınız?”</p>

  <p class="normal1">“Maçka,” dedi Arda.</p>

  <p class="normal1">“Sahi mi? Bir süredir benim de o tarafta oturan bir yakınım var. Belki bir yerlerde karşılaşmışızdır sizinle. Simanız o yüzden yabancı değildir.”</p>

  <p class="normal1">“Yakınınız arkadaş falan mı?”</p>

  <p class="normal1">Tam cevap verecekken durdu Gönül. Konu buralara gelince tutuklaşıyordu. “Öyle diyelim... Müsaadenizi istesem olur mu? Biraz daha gecikirsem Rana beni öldürecek.”</p>
</body>
</html>
