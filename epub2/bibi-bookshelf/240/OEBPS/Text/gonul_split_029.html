<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gonul.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_24"><span class="ideitalik">24<br class="chapter"/>
  Ait Olmadığın Sularda Yüzmeye Çalışıyorsun</span></h1>

  <p class="normal1">“Huriye” olarak gittiği son buluşmaya Dünya’yı da götürdü Arda. Yanında çocuk olursa, geçen seferki garip davranışını daha kolay affettireceğini umuyordu. Gönül’le henüz konuşamamış olduğu şeyler vardı. Bazı şeyleri çözmeden onunla iletişimi koparmak istemiyordu.</p>

  <p class="normal1">Evden çıkmadan Dünya’yı karşısına alıp rolünü anlattı. Çocuk adının Neşe olduğunu, Gönül’ün yanında Arda’nın kızıymış gibi davranacağını anladı. Oyunu eğlenceli bulduğundan, sorgulamadı da. Ama Ali’den neden bahsetmemesi gerektiğini kavrayamıyordu.</p>

  <p class="normal1">“Ali’yi tanımak yanlış bir şey mi?” diye sordu, dudaklarını büzerek.</p>

  <p class="normal1">“Hayır tatlım, tabii ki değil.”</p>

  <p class="normal1">“O zaman niye saklıyoruz?”</p>

  <p class="normal1">“Senden saklamanı istemiyorum. Sadece söylememize gerek yok, diyorum. Bu, arkadaşımın aklını karıştırabilir.”</p>

  <p class="normal1">“Aklı çabuk karışıyor öyleyse.”</p>

  <p class="normal1">“Biraz. Hem isimlerimizi değiştirdiğimize göre, bazı şeyleri saklamamız da normal. Anlıyor musun beni?”</p>

  <p class="normal1">“Hayır tabii ki. Bence çok saçma.”</p>

  <p class="normal1">“Bak tatlım,” dedi, Dünya’yı kucağına alıp. “Bugün yardıma ihtiyacım var. Bana ancak bu şekilde yardım edebilirsin. Eğer istediklerimi yaparsan, zamanı gelince her şeyi açıklayacağıma söz veriyorum. Anlaştık mı?”</p>

  <p class="normal1">“Öyle olsun,” dedi Dünya.</p>

  <p class="normal1">Plan, Gönül’ün üzerinde Arda’nın umduğu etkiyi yaptı. Genç kız Dünya’yı görünce sevindi. Ona sağlığının nasıl olduğunu sordu, masalını yok olmaktan kurtardığı için teşekkür etti.</p>

  <p class="normal1">“Nereden aklına geldi okuduktan sonra kopya çıkarmak?”</p>

  <p class="normal1">Dünya bu soruya hazırlıksızdı. Kaygılı gözlerle Arda’ya baktı. Arda gülümseyerek “Neşe sevdiği masalları defterine kopyalamaya bayılır,” dedi. “Bu, pek çok yazarın çocukken sahip olduğu bir alışkanlık.”</p>

  <p class="normal1">“İlginçmiş,” dedi Gönül. “Daha önce hiç duymamıştım.”</p>

  <p class="normal1">“Kopyalamak bir çeşit yazarlık belirtisi. Tabii bu her şeyi kopyaladığı anlamına gelmez. Sadece sevdiği şeyleri.”</p>

  <p class="normal1">“Beğenmene çok sevindim Neşe.”</p>

  <p class="normal1">“Rica ederim,” dedi, birkaç saatliğine Neşe olmayı dert etmeyen Dünya. “Bence güzeldi.”</p>

  <p class="normal1">Piyer Loti kahvesinde, Haliç’e bakan bir masadaydılar. Güneş bulutlara girip çıktıkça suyun rengi değişiyor, bakanlara her yarım saatte yeni bir serap sunuyordu. Denize doğru kademeler halinde inen ağaçlarda, geçmiş yüzyıllardan fısıltılar vardı. Dünya limonatasını bitirip kedilerle oynamaya gittiğinde, Arda rahatlamıştı biraz.</p>

  <p class="normal1">Gönül’e gülümseyip “O gün evinden apar topar çıktığım için özür dilerim,” dedi. “İnşallah yanlış anlamamışsındır.”</p>

  <p class="normal1">“Şaşırmadığımı söyleyemem Huriye Abla. Ama sonradan düşününce size hak verdim. İnsanın evladı her<br class="chapter"/>
  şeyden önemlidir. Hem aslını isterseniz, pek bir şey de kaçırmadınız.”</p>

  <p class="normal1">“Neden?”</p>

  <p class="normal1">“Ali çekilecek gibi değildi. Onu hiç öyle görmemiştim.”</p>

  <p class="normal1">“Ne oldu?”</p>

  <p class="normal1">“Başta her şey iyiydi. Kucaklaştık, sohbet ettik. Ama sonradan, bir sıkıntısı olduğunu fark ettim. Sordum ama doğru düzgün cevap vermedi. Bir şeyleri saklıyormuş gibiydi. Üsteleyince de garip davranmaya başladı. Birden kabalaştı, hayatta benim kafamın almayacağı şeyler olduğunu söyledi. Kendimi çok kötü hissettim.”</p>

  <p class="normal1">“Evet, o hissi bilirim ben,” dedi Arda, Ertuğrul’un dayısının cenazesinden sonra yaşadıklarını hatırlayıp.</p>

  <p class="normal1">“İyi ama neden böyle oldu Huriye Abla? Ben ona ne yaptım ki?”</p>

  <p class="normal1">“Erkeklerin saçmalaması için ille de bir şey yapmış olmamız gerekmez. Ne zaman özgüvenlerini kaybedeceklerini ve bunun acısını senden çıkaracaklarını asla bilemezsin.”</p>

  <p class="normal1">“Yaşamış gibi konuşuyorsunuz.”</p>

  <p class="normal1">“Dediğim gibi, kurbağayı öpüp prense dönüştürmekle iş bitmiyor. Hatta tam tersine, dertler yeni başlamış oluyor. Bazı adamlar ilk fırsatta tekrar kurbağa haline geliyorlar.”</p>

  <p class="normal1">“Hiç böyle düşünmemiştim.”</p>

  <p class="normal1">“Üstelik yine prens olsunlar diye bu sefer iki kez öpmen gerekiyor. Her seferinde öpücüğün etkisi azalıyor yani. Bağışıklık kazanıyorlar.”</p>

  <p class="normal1">“Neden böyle oluyor peki?”</p>

  <p class="normal1">“Çünkü tatlım, galiba alışıyorlar.”</p>

  <p class="normal1">“Alışıyorlar mı?”</p>

  <p class="normal1">“Aynen. Hiç ummadığın adamların bile bir alışma tarzı olabiliyor. Nedenini sorma, ben de bilmiyorum.”</p>

  <p class="normal1">“Ben sizin kadar deneyimli değilim,” dedi Gönül. “Yani sizin bildiklerinizi bilseydim belki daha kolay idare ederdim.”</p>

  <p class="normal1">“Şimdi edemiyor musun?”</p>

  <p class="normal1">“Maalesef. Ona ne istediğine karar verene kadar görüşmek istemediğimi söyledim. Bunu yaptığım için hâlâ acı çekiyorum.”</p>

  <p class="normal1">Ali’nin başındaki kara bulutların nedeni anlaşılmıştı. İlişkileri, Arda’nın beklediğinden bile önce çıkmaza girmişti; üstelik çözümü kolay görünmüyordu. Bunun Arda’yı mutlu etmesi gerekirdi ama nedense etmiyordu. Karşısındaki genç için üzülüyordu sadece. Gönül duygu kuyularında merdivensizdi, Arda’nın bir zamanlar Ertuğrul yüzünden olduğu gibi.</p>

  <p class="normal1">Kahvenin çıkışında bir adamla karşılaştılar. Gönül’ün yüz ifadesinden, kızın bu tesadüfe sevinmediğini anladı Arda. Seyrek sakallı, yakışıklı bir gençti. Arda ile Dünya orada değilmiş gibi davranıyordu.</p>

  <p class="normal1">“Selam Gönül,” dedi adam.</p>

  <p class="normal1">Gönül “Merhaba Selim,” dedi, gergin bir sesle. “Hayrola?”</p>

  <p class="normal1">“Konuşmamız lazım.”</p>

  <p class="normal1">“Kusura bakma, gitmem gerekiyor.”</p>

  <p class="normal1">Arda, Gönül ve Dünya yürümeye devam ettiler. On-on beş metre uzaklaşmışlardı ki, adamın sesi duyuldu: “Ait olmadığın sularda yüzmeye çalışıyorsun Gönül! Öyle insanlardan sana hayır gelmez!”</p>

  <p class="normal1">Gönül kıpkırmızı kesildi. Gözlerinde hem utanç hem de öfke vardı. Birkaç metre önündeki kaplana bakıyordu sanki. “Siz gidin Huriye Abla,” dedi. “Bu işi halletmem gerekiyor.”</p>

  <p class="normal1">Sonra döndü, genç adama doğru yürüdü. Arabaya binmeden baktı Arda. Gönül kaşlarını çatmış konuşuyor, adam başını eğmiş dinliyordu. Söylenenleri duymasa da, tatsız bir sahne yaşandığı belliydi.</p>
</body>
</html>
