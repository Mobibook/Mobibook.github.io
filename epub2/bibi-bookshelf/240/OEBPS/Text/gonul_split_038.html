<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gonul.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_33"><span class="ideitalik">33<br class="chapter"/>
  Telefonlar Kimin İçin Çalıyor</span></h1>

  <p class="normal1">O gün evden ayrıldı Arda. Bir ay önce Eskişehir’den getirdiği bavulu yeniden toplayıp Jülide’nin evine gitti.</p>

  <p class="normal1">Üç katlı villanın misafir odası, küçük bir apartman dairesi büyüklüğündeydi. Pencereden bakınca başka villalar, onların ortasında da çocuk seslerinin yankılandığı yüzme havuzu görünüyordu.</p>

  <p class="normal1">Orada geçirdiği hafta boyunca, olanları hatırlatacak hiçbir şey yapmamaya gayret etti. Ertuğrul, Dünya, Ali ya da Gönül’e ulaşmaya çalışmadı. Zamanını Jülide’nin kendisine bulduğu dairelere bakmakla geçirdi. Bir taraftan da yayınevindeki işine yeniden alışmaya çalışıyordu. Yayın yönetmeni Serra boksör sevgiliyle tatilde olduğundan, işler yoğun değildi.</p>

  <p class="normal1">Altıncı günün sonunda, kesesine göre bir daire bulmayı başardılar. Moda’daki bir apartmanın üçüncü katıydı. Bir zamanlar Fırat’la oturdukları öğrenci evinin birkaç sokak yukarısı.</p>

  <p class="normal1">Öğrencilik yıllarının semtine geri dönmek tatlı göründü Arda’ya. Yeniden başlamak için anlamlı bir yerdi. Üstelik daire eşyalı olduğundan, fazladan harcama yapması gerekmeyecekti.</p>

  <p class="normal1">Jülide hemen karar vermemesini istedi. Semtin eski zenginlerinden olan ev sahibinin demode <span class="ideitalik">art-deco</span> mobilyaları ona iç karartıcı gelmişti. Arda ise aynı eşyada çocukluğunun ruhunu bulmuştu; kendinden emin bir şekilde imzaladı kira sözleşmesini.</p>

  <p class="normal1">Evdeki ilk akşamında Jülide onu yalnız bırakmadı. Küçük balkonda oturup müteahhit kocasının İtalya’dan getirdiği şarabı içtiler. Haydarpaşa’ya doğru ağır aksak giden vapurlara baktılar. O vapurlar gibi geçip giden ama onların aksine geri gelmeyen gençliklerine.</p>

  <p class="normal1">“Ben ağabeyine âşıktım, biliyor musun?” dedi Jülide.</p>

  <p class="normal1">“Tabii ki. Bunu bilmeyen yoktu.”</p>

  <p class="normal1">“Sence Fırat beni neden istemedi?”</p>

  <p class="normal1">“Neden olacak, aptallığından.”</p>

  <p class="normal1">“Hayatta karşısına çıkabilecek en çekici, en alımlı kız bendim. Üstelik bir işaretiyle kendimi vermeye hazırdım. Ama o Esra denen yaratığı bile vaktiyle bana tercih etti. Çok tuhaf.”</p>

  <p class="normal1">“Tuhaf bir şey yok,” dedi Arda gülerek. “Sebebini kendin söyledin. Onun için fazla güzel ve havalıydın. Onda sana işaret verecek özgüven yoktu.”</p>

  <p class="normal1">“Bu mudur yani?”</p>

  <p class="normal1">“Kendini senin tarafından öpülerek prense dönüşmeye layık görmedi. İçini rahatlatır mı bilmem ama bence tek neden bu.”</p>

  <p class="normal1">“O zaten bir prensti,” dedi Jülide, acı acı gülerek. “Sadece bunun farkında değildi.”</p>

  <p class="normal1">“Prenslere ve kurbağalara,” dedi Arda, kadehini kaldırıp.</p>

  <p class="normal1">“Peki senin kurbağa ne âlemde?”</p>

  <p class="normal1">“Kim?”</p>

  <p class="normal1">“Kimmiş... Ertuğrul herhalde. Ben bile Fırat’ı düşündüğüme göre senin onu haydi haydi düşünüyor olman lazım. Hele şu olanlardan sonra.”</p>

  <p class="normal1">“Düşünecek bir şey yok. Yine kayboldu gitti. İstatistiklere göre bir daha altmış yaşında karşılaşmamız lazım.”</p>

  <p class="normal1">“İçimden bir ses o kadar beklemeyeceğinizi söylüyor,” dedi Jülide, sigarasını yeşil kristalden kül tablasında söndürürken.</p>

  <p class="normal1">Hafta başında Serra tatilden döndü, Arda’nın iş hayatı da gerçek anlamıyla o zaman başladı. Üstelik boksör sevgiliden ayrıldığı için her zamankinden gergindi. Yayınevinde fırtınalar estiriyordu.</p>

  <p class="normal1">Arda ve Serra eski günlerdeki gibi itişip kakışmaya, kavgalarıyla çalışanların ödünü koparmaya başladılar. Önlerinde Jeanne d’Arc’ın dipnotlarla genişletilmiş yeni baskısının yanı sıra, Stephan Zweig’ın <span class="ideitalik">Marie Antoinette</span> biyografisi vardı. Serra kitabın yeniden çevrilmesini istiyor, eski çeviriyi seven Arda ise bunun gereksiz masraf olacağını savunuyordu.</p>

  <p class="normal1">Ofisin ortasında yüksek sesle tartıştılar, sonra Serra derhal odasına gelmesini istedi. Başlarını bilgisayarlarından kaldırmaya korkan editörlerin arasından asker adımlarıyla geçip yayınevi yönetmeni makamına girdiler; Serra kapıyı ve panjurları kapattı.</p>

  <p class="normal1">“Biliyor musun, seni sahiden özlemişim,” dedi, hınzırca göz kırparak.</p>

  <p class="normal1">“İtiraf edeyim, ben de,” dedi, onun ruh hallerini ezbere bilen Arda. “Boksörle yürümemesine üzüldüm.”</p>

  <p class="normal1">“Boş ver, en azından erkeklerden bana hayır gelmeyeceği bir kez daha teyit edilmiş oldu. Bu arada, ofiste gerekli gerilimi yarattığımıza göre birer kahveyi hak ettik. Ne dersin?”</p>

  <p class="normal1">Serra telefonu tuşlarken, kapı çalındı. O an birinin buna cesaret edebilmesine şaşarak birbirlerine baktılar. Gelen, işe birkaç ay önce girmiş genç editörlerdendi. Titreyen bir sesle “Arda Hanım’a telefon var,” dedi.</p>

  <p class="normal1">Serra kızın yüzüne kaplan gibi baktı. “Meşgul olduğunu söylemediniz mi?”</p>

  <p class="normal1">“Söyledik ama önemliymiş. Eskişehir’den.”</p>

  <p class="normal1">Arda’nın içinde kötü bir his belirdi. Memleketten gelen zamansız telefonların hayra alamet olmadığını, babası öldüğünden beri biliyordu. Hemen kalktı, hızla çarpan kalbinin eşliğinde masasına gitti.</p>

  <p class="normal1">“Başımız sağ olsun kızım,” dedi halası ağlayarak. “Bugün anneni kaybettik.”</p>

  <p class="normal1">Küçük bir çığlık attı Arda, masalarda oturanlar başlarını çevirip baktılar. Birkaç saat sonra, Serra’nın tahsis ettiği araba ve şoförle Orta Anadolu’ya doğru giderken, Jülide’nin sözünü düşünüyordu.</p>

  <p class="normal1">Evi terk ettiği günün akşamı “Şu hayatta anan hayattaysa yalnız değilsin,” demişti. “Çünkü dünyaya gelişinle aranda hâlâ bağ vardır. Mesela ben annemle iki yıldır küsüm ama ne zaman yalnız hissetsem onu düşünüyorum. Bağın varlığını hissetmek insana iyi geliyor.”</p>

  <p class="normal1">Bu söz şimdi kehanet gibi çınlıyordu Arda’nın kulağında. Yavaş yavaş yaklaşan Eskişehir, bir taraftan da hiç olmadığı kadar uzak görünüyordu. Kayıp, geri dönmeyecek bir masumiyetin başkenti gibi.</p>

  <p class="normal1">Arda’yı bazılarını babasının cenazesinden beri görmediği akrabalar karşıladı. Ona annesinin uykusunda öldüğünü, acı çekmediğini söylediler. Teklif ettilerse de ölü bedeni görmedi. Annesine dair hatırladığı son şeyin garda kendisini uğurlayışı olmasını istiyordu.</p>

  <p class="normal1">Sonbahar güneşinin altında, cami avlusu kalabalıktı. Şehirdeki akrabalar, onların eşleriyle çocukları, Arda’nın bazılarının adlarını hatırlayamadığı çocukluk arkadaşları gelmişlerdi. Gözler Fırat ve Ali’yi arıyor, yokluklarını dedikodu malzemesi olarak kayda geçiyordu.</p>

  <p class="normal1">Arda vaktiyle Gönül’den aldığı mavi eşarbı takmıştı. Kalabalığın ortasında evrendeki gerçek yalnızlıkla tanışıyordu. İçine annesinin konduğu tabut, sessiz bir tanık gibiydi. Sanki beşinci ölüşüydü annesinin, öyle sakindi herkes.</p>

  <p class="normal1">Erkekler saf tutmak için tabuta doğru yürüdüler, Arda ise törene son anda yetişen Jülide’nin yanında kaldı. İmam konuşmasını yaparken, Jülide’nin avlunun girişine doğru, hayretler içinde baktığını fark etti. Başını çevirince gözlerine inanamadı. Ertuğrul orada durmuş, kendisine bakıyordu.</p>
</body>
</html>
