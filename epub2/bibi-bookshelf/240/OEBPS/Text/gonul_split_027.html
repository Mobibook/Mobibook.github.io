<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gonul.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_22"><span class="ideitalik">22<br class="chapter"/>
  Kalbin Kendi Doğruları</span></h1>

  <p class="normal1">Arda başörtüsünü hatırladığında, artık yayınevinin bulunduğu sokağa varmıştı. Otoparkçının bakışlarından bir değişiklik olduğunu anladı, başının kapalı olduğu o zaman aklına geldi.</p>

  <p class="normal1">Gönül’ün evinden apar topar çıkmakla iyi yapmamıştı. Ama Ali’nin sokağın başında olduğunu öğrendiğinde seçim şansı kalmamıştı. Kızı hastaydı, içi rahat etmeyecekti. Gönül tabii ki haklıydı, beş dakika daha kalıp sevgilisiyle tanışabilirdi. Oysa tam bir kaçık gibi davranmış, doğru düzgün açıklama yapmadan dışarı atmıştı kendini.</p>

  <p class="normal1">Merdivenleri inerken apartman kapısının açıldığını duydu. Çantasına attığı eşarp geldi aklına. Telaşla çıkarıp bağladı, Audrey Hepburn tarzı, kahverengi güneş gözlüğünü taktı.</p>

  <p class="normal1">Birinci katta karşılaştılar. Ona geçen yıl aldığı ceketi giymiş, altına kadife pantolon çekmişti. Arda kamuflajının yeterli olduğunu anladı; sevgilisinin evine varmak üzereyken gerçek Audrey Hepburn’le bile karşılaşsa fark edecek değildi Ali. Bir an Arda’ya bakar gibi oldu, sonra ikinci katın sahanlığında kayboldu gözden.</p>

  <p class="normal1">Arda tanınmadığına mı sevinsin, yoksa kaç yıllık kocasının kendisini fark etmemesine mi üzülsün, bilemedi.</p>

  <p class="normal1">Karışık duygularla bindi arabaya. Hem Gönül’le istediği kadar konuşamamış hem de ilişkilerine tanık olmuştu. Kızın mesaj geldiği zamanki heyecanı, Ali’nin merdivenleri üçer-beşer çıkması gitmiyordu gözünden.</p>

  <p class="normal1">O kadar dalgındı ki, az kalsın kaza yapıyordu. Taksici öfkeyle indi arabasından, Arda’yı görünce küfretmekten vazgeçti. Meğer başörtüsüne hürmettenmiş, yayınevine varınca anladı.</p>

  <p class="normal1">“Bence süper bir karar,” dedi Serra. “Genç yaşta paslanmak senin gibi bir kadın için hiç iyi değil. ”</p>

  <p class="normal1">Arda’nın işe dönme kararının onu mutlu ettiği belliydi. Hiçbir zaman itiraf etmeyecek olsalar da, ikisi iyi bir ekipti. Serra’nın bilmemesi gereken, bu kararın paslanma korkusundan değil, geçim derdiyle alınmış olmasıydı. Arda’nın tazminatı suyunu çekmek üzereydi, Ali’den para dilenmek istemiyordu.</p>

  <p class="normal1">“Haftaya başlayabilirim...” dedi. “Ama hemen yüklenmeyeceğine söz ver. Bir alışma dönemine ihtiyacım olabilir.”</p>

  <p class="normal1">“Alışmanın en iyi yolu, bir an önce alışmaktır,” diyerek gülümsedi Serra. “Bu arada, sana göstermek istediğim bir şey var.”</p>

  <p class="normal1">Arda onun bir sırrı paylaşmak üzere olduğunu anladı. Yerinden kalkıp yanına gitti. Serra telefonundaki fotoğrafı gösterdi. “Nasıl?”</p>

  <p class="normal1">Fotoğrafta dazlak bir adam, karın kaslarını sergiliyordu. Arda gözlerine inanamayarak bir adama, bir de Serra’ya baktı. Uzun, mentollü sigaralarından birini yakarak “Evet,” dedi Serra. “İlk defa bir boksöre âşık olmuş bulunuyorum.”</p>

  <p class="normal1">“Ne diyeyim bilemedim.”</p>

  <p class="normal1">“Pek tarzım değil, öyle değil mi? Frankfurt’ta yaşayan bir boksör. Geçen yıl kitap fuarına gittiğimde, gece kulübünde tanıştık. O kadar etkilendim ki, sporcularla ilgilenmiyorum, bile diyemedim. İki hafta önce İstanbul’a gelmiş, beni aradı. Beraber şahane üç gün geçirdik. Şimdiyse kafam çorba gibi. İlk defa ne halt yiyeceğimi bilemez haldeyim!”</p>

  <p class="normal1">Arda hayatı kitaplar ve yazarlar arasında geçen, ünlü bir tarih profesörünün kızı olarak doğmuş Serra’yı o kas yığınıyla hayal edemiyordu.</p>

  <p class="normal1">“Ne düşündüğünü biliyorum,” dedi Serra. “Ama kalbin kendi doğruları vardır, değil mi?”</p>

  <p class="normal1">Bu aralarında bir şakaydı. Serra ne zaman açmazla karşılaşsa tekrarlamaktan zevk alırdı. O kadar severdi ki, sonunda aşk romanları bastıkları dizinin adını “Kalbin Doğruları” koymuştu. Sözün sahibi Blaise Pascal, duvardaki resminden teessüfle bakıyordu.</p>

  <p class="normal1">“O zaman tadını çıkar,” dedi Arda. “En azından artık hayatında senin için dövüşecek biri var.”</p>

  <p class="normal1">“İşte senin bu tarafını seviyorum Arda. İnsanları yargılamıyorsun!”</p>

  <p class="normal1">Serra bilmese de, Arda’nın kafası yargılarla doluydu. Kontrolden çıkmış bir makine gibi Gönül hakkında, Ali, Ertuğrul, Fırat, hatta Dünya hakkında yargı üretip duruyordu. Kendini tanımadığı kişileri yargılarken yakaladığı bile oluyordu. Sonunda öyle uzun bir liste çıkıyordu ki, sıranın Serra’nın dazlak sevgilisine gelmesi mümkün değildi.</p>

  <p class="normal1">Arda’yı uğurlarken, Serra içinde çocuk kitapları olan bir çantayı eline tutuşturdu. “Bunları Dünya’ya götür. Ara sıra gelsin bizi görmeye.”</p>

  <p class="normal1">Arda eve vardıktan sonra hemen inemedi arabadan. İnsanları yargılamaya ne zaman başladığını hatırlamaya çalıştı. Oysa Serra’nın mantığıyla düşününce kimse hak<br class="chapter"/>
  etmiyordu yargılanmayı. Kalbin olduğu gibi beynin, midenin, hatta cinsel organların bile kendilerince doğruları vardı. Belki de asıl mesele, yargısız bir dünyada yaşamayı öğrenmekti.</p>

  <p class="normal1">O zaman anladı ki, asıl yargıladığı oğluydu. Kendisini bırakıp gittiği için onu affedemiyordu. O gün kendisini beklemeyip arkadaşlarıyla servise bindiği için kızgındı hâlâ. Oysa servis minibüsleri matrak yerlerdi. Arka dörtlüye oturur, şamata yapardın. Bütün gece korsan taksicilik yapan şoförün gürültüye rağmen direksiyonda uyuyakalacağı o yaşta gelmezdi aklına.</p>

  <p class="normal1">Oğlunun, telefonundaki resmine bakıp ağlayarak “Özür dilerim Emrah,” dedi, “seni affedemediğim için beni affet. Annelerin de kendi doğruları var, ne olur anla.”</p>

  <p class="normal1">Eve girdiğinde Dünya ortalarda yoktu. Huriye Hanım’ın yüzünden, kanunsuz bir şeylerin döndüğünü fark etti. Kadın hiç konuşmadan, gözleriyle üst katı gösterince anladı. “Merak etme Huriye, ben izin verdim.”</p>

  <p class="normal1">Sonra merdiveni çıkmaya başladı. O çıktıkça odanın kapısı ufuktaki yelkenli gibi, yavaş yavaş belirdi.</p>

  <p class="normal1">Kapı o döndüğünden beri ilk kez açıktı, içeriden Dün-ya’nın sesi geliyordu. Transformers desenli halıya oturmuş, Emrah’ın oyuncaklarıyla oynuyordu. Arda çıt çıkarmadan yaslandı kapıya, onu seyretti.</p>

  <p class="normal1">Hayat epeydir ilk defa, olduğu gibi görünüyordu. Arda başörtüsünün altında kendini ne kadar yabancı hissettiyse, Dünya da bu evde o kadar yabancıydı. Oysa onu buraya ait kılmayı hayal ediyordu. Gönül’e başını açtırmayı hayal edişi gibi. Geçmişe dönüp Emrah’ı servise binmeden durdurmayı hayal edişi gibi. İnsanoğlunun kendini bildi bileli ölümü ve onun karanlık güçlerini yenmeyi hayal edişi gibi.</p>

  <p class="normal1">Ali eve geldiğinde yüzünden düşen bin parçaydı. Arda’nın yalandan sorularını işle ilgili yalanlarla geçiştirdi. Ne onunla ne de Dünya’yla doğru düzgün konuştu. Yemekten sonra üst kata çıktı, bir daha da inmedi.</p>

  <p class="normal1">Arda onu Emrah’ın odasında yatağa oturmuş, mor ışın kılıcına bakarak sessiz sessiz ağlarken buldu.</p>

  <p class="normal1">“Her şey burada oldu,” dedi Ali, kendi kendine konuşur gibi.</p>
</body>
</html>
