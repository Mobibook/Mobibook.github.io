<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gonul.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8"><span class="ideitalik">8<br class="chapter"/>
  Böyle İşlerin Şakası Olmaz</span></h1>

  <p class="normal1">Mavi gökyüzü gitmiş, yerine sonbahar alameti, kül rengi bir battaniye gelmişti. Kadıköy vapurunun güvertesindeydiler. Dünya neşe içinde martılara simit atıyor, Arda ise bulutların ve sabah gördüklerinin kanında yarattığı uğultuyu dinliyordu.</p>

  <p class="normal1">“Mesele son derece açık...” dedi Jülide, bilirkişi edasıyla.</p>

  <p class="normal1">Jülide, Arda’nın Eskişehir’den mahalle arkadaşıydı. Yıllarca fotomodellik yaptıktan sonra bir müteahhitle evlenmiş, emlak ofisi açmıştı. Sık görüşmezlerdi ama ne zaman aklı karışsa nedense kendini onu dinlerken bulurdu.</p>

  <p class="normal1">Vefalı olmasının yanı sıra, disko kraliçesi gibi kalan kadınlardandı. Bunu her fırsatta sergilemeyi severdi. Şimdi de kot pantolonu, deri montu ve pembe Converseleriyle, güvertede gururla dikiliyordu. Kızıl saçını tepesinde toplamış, taşlı güneş gözlüğü takmıştı. Arda, Fatih’ten dönerken aradığında durumun ciddiyetini kavrayıp “Bebek’te, ofisteyim,” demişti. “Siz Kadıköy vapuruna gidin, ben de yetişirim.”</p>

  <p class="normal1">“Dalga geçmiyorsun inşallah,” dedi Arda, Dünya’nın attığı simide doğru süzülen martıyı izlerken.</p>

  <p class="normal1">“Ne münasebet. Böyle işlerin şakası olmaz. Şimdi siz şu dünyadaki en büyük acıyı yaşadınız, değil mi? Bunun sende yarattığı travmayı düşünsene. Neredeyse ölüyordun.<br class="chapter"/>
  Ali ne yaptı peki?”</p>

  <p class="normal1">“Teselliyi başkasında buldu.”</p>

  <p class="normal1">“O dediğin filmlerde olur. Hem ona bakarsan sen de teselliyi Ertuğrul’da buldun. Yalan mı?”</p>

  <p class="normal1">“Saçmalama Jülide, ben aşk falan yaşamadım. Döndüm sonuçta. Yeniden başlayalım diye döndüm. Yine aile olalım diye. ”</p>

  <p class="normal1">“Konu bu değil.”</p>

  <p class="normal1">“Ne peki?”</p>

  <p class="normal1">“Ali hakkında bilmediğin şeyler var.”</p>

  <p class="normal1">“Bilmediğim şey derken?”</p>

  <p class="normal1">Jülide cevap veremeden Dünya koşarak geldi yanlarına. “Arda, babaanneme bugün gitmesem olur mu?”</p>

  <p class="normal1">Babaanneyi arama zorunluluğu, Arda’nın içini sıkıyordu. “Ama eninde sonunda gitmen gerekiyor tatlım. Bunu biliyorsun.”</p>

  <p class="normal1">“Yarın da vapura binelim, olmaz mı?”</p>

  <p class="normal1">Babaannesinin çocuğa vapur yüzü göstereceğinden emin değildi Arda. “Tamam,” dedi. “Arayıp izin alırız.”</p>

  <p class="normal1">“Oley!” diye bağırdı Dünya, sonra döndü martıların yanına. Arda da Jülide’ye döndü. “Neymiş bilmediğim?”</p>

  <p class="normal1">“Sen Eskişehir’e gömülüp dünyadan koptuktan sonra Ali kendini içkiye verdi. Biliyor muydun?”</p>

  <p class="normal1">“Hayır,” dedi Arda, utanç içinde.</p>

  <p class="normal1">“Birkaç ay gece gündüz içti. Kliniğe falan gitmeyi de bıraktı. Öğrenince size uğrayıp onunla konuşmaya kalktık ama dinlemedi. Hali içler acısıydı.”</p>

  <p class="normal1">“Sen nasıl öğrendin?”</p>

  <p class="normal1">“Bütün eski arkadaşlarınız durumdan haberdardı. Böyle şeyler çabuk yayılır, biliyorsun.”</p>

  <p class="normal1">“Niye bana haber vermediniz?”</p>

  <p class="normal1">“Nasıl verecektik Arda? Telefonlara çıkmaz olmuştun. Anneni de daha fazla üzmenin âlemi yoktu. Birkaç ay sonra tam konuyu seninle konuşmak için Eskişehir’e gelmeye karar vermiştim ki, garip bir şey oldu.”</p>

  <p class="normal1">“Ne?”</p>

  <p class="normal1">“Ali arayıp kendisini merak etmememizi söyledi. Oysa sesi daha da acayip geliyordu. Görüşelim dedik, kabul etmedi. Kendini öldürmeyi falan düşünmediğini ama yalnız kalmak istediğini söyledi. Şimdi anlıyor musun?”</p>

  <p class="normal1">“Galiba...”</p>

  <p class="normal1">“Şu dünyadaki pek çok kişi gibi, Ali de teselliyi dinde bulmuş. Yani Cat Stevens sendromu. Görüştüğü kız da bu durumun bir parçası.”</p>

  <p class="normal1">“Kapalı olduğu için mi?”</p>

  <p class="normal1">“Dindar olduğu için. Ali’nin aradığı maneviyat duygusunu muhtemelen ona konsantre biçimde verdiği için. Bunları söylediğime üzgünüm ama er geç öğrenmen gerekiyordu.”</p>

  <p class="normal1">Arda’nın içi umutsuzlukla dolmuştu. “Peki ne yapacağım?”</p>

  <p class="normal1">“Önce karar ver. Ali’yi sahiden geri istiyor musun?”</p>

  <p class="normal1">“Evet.”</p>

  <p class="normal1">“İyi. O zaman iki seçeneğin var. Ya illüzyonun kendi kendine bozulmasını bekleyeceksin ya da kendin bozacaksın.”</p>

  <p class="normal1">“Daha açık konuş lütfen.”</p>

  <p class="normal1">“Ali o kızın da diğer kadınlar gibi bir kadın olduğunu, azize falan olmadığını er geç anlayacaktır. Ama şu şartlarda bunun ne kadar süreceğini bilemeyiz. Tabii sen bunu ona bir an önce göstermezsen.”</p>

  <p class="normal1">“Ne yapabilirim ki? Kızın başını mı açayım?”</p>

  <p class="normal1">“Madem tanıştınız, onunla görüşmeye devam et. Dünya-sını keşfet. Zayıf taraflarını bul. Azize maskesinin altındaki sıradan kadını ortaya çıkar. Sonra da Ali’nin bunu görmesini sağla.”</p>

  <p class="normal1">“Şahane bir planmış.”</p>

  <p class="normal1">“Değil mi ama?”</p>

  <p class="normal1">“Jülide sen ne saçmalıyorsun Allah aşkına? Böyle plan mı olur? Bu yaştan sonra gidip 25 yaşındaki bir kızla aşık mı atacağım?”</p>

  <p class="normal1">“Aynen öyle. Bence çok heyecan verici.”</p>

  <p class="normal1">“Boş versene. Kendimi rezil etmeye hiç niyetim yok!”</p>

  <p class="normal1">“Kız çok mu güzel?”</p>

  <p class="normal1">“Resmen bir içim su.”</p>

  <p class="normal1">“Sen bilirsin. Fikir istedin, işte sana fikir. Ama sorarım sana, bugüne kadar benden fikir alıp da hiç pişman oldun mu?”</p>

  <p class="normal1">Eve dönünce Arda balkonda oturup düşündü. Jülide’nin söylediği aslında tamamen mantıksız değildi. Kapalı kızlar uzaylı değillerdi sonuçta. Sadece başları örtülü olduğu için daha ciddi, ulaşılmaz görünüyorlardı.</p>

  <p class="normal1">Ama o Jülide gibi değildi. Böyle oyunlar boyunu aşıyordu. Kara kara düşünürken telefon çaldı. Arayan Ali’ydi. Telefon sustuktan sonra, telesekreter mesajını dinledi. “Bir iş yemeği çıkardılar başıma. Herhalde geç dönerim, merak etme. Dünya’yı benim için öp. İnşallah babaanneyi bugün aramışsındır.”</p>

  <p class="normal1">Telefonu bıraktı, içeri girip çantasını açtı. Üstünde “Gönül Yılmaz” yazan bloknot sayfası, allık kutusunun yanında duruyordu.</p>
</body>
</html>
