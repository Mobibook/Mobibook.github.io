<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gonul.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_21"><span class="ideitalik">21<br class="chapter"/>
  Gönül Kapıyı Açtığında</span></h1>

  <p class="normal1">Gönül kapıyı açtığında, Arda tanıyamadı. Onu ilk defa başı açık görüyordu. Uzun, kumral saçları ıslaktı. Arda’nın hep merak ettiği bu saçlardan şimdi hoş bir sabun kokusu yayılıyordu. Kızın elinde havlu, yüzünde mahcubiyet vardı. Üzerinde “Kung-Fu” yazan gri bir tişörtle kot pantolon giymişti. Ayaklarındaki sandaletler rahat gözüküyordu.</p>

  <p class="normal1">“Özür dilerim, erken geldim,” dedi Arda. “Huyum kurusun, hep böyle yaparım zaten.”</p>

  <p class="normal1">Gönül dosyasının çalınmasını ve telafi için yapılanları duyunca duygulanıp Arda’yı eve davet etmişti. Tabii, onun masalı kopyalayarak yok olmaktan kurtaran kızını da.</p>

  <p class="normal1">“Kolay buldunuz mu?” diye sordu, Arda’yı eliyle buyur ederken.</p>

  <p class="normal1">“Evet, çok iyi tarif etmişsin.”</p>

  <p class="normal1">“Neşe gelmedi mi?”</p>

  <p class="normal1">Arda çocuğu kızı yapmakla kalmamış, adını da Neşe olarak değiştirmişti. İnsan yalana bir başladı mı sonuna kadar gitmek zorunda kalıyordu. “Maalesef bugün rahatsız. Gece ateşi yükseldi. Evden çıkmasa daha iyi olur diye düşündüm.”</p>

  <p class="normal1">“Ne yapalım, bir dahaki sefere. Siz rahatınıza bakın, hemen geliyorum. Hay Allah.”</p>

  <p class="normal1">Fatih’teki apartmanın dördüncü katında bir genç kız eviydi. Beyaz, gül desenli bir koltuk takımı vardı. Ortadaki sehpada gümüş şekerlik, <span class="ideitalik">Dergâh</span> dergisi ve Oğuz Atay kitapları duruyordu. Kanepenin sağında, içinde porselen fincanlar olan vitrin, onun da sağında dört kişilik bir ahşap yemek masası. Masanın arkasındaki beyaz kitaplık, salonla evin girişini ayırıyordu. Duvarlara Aliya İzzetbegoviç, Che Guevara, Gandi gibi tarihi kişiliklerin resimleri asılmıştı. Dekoru, kitaplıktaki Kuran tamamlıyordu.</p>

  <p class="normal1">Ali bu eve kaç kez gelmişti? Şu kanepede kaç kez oturmuştu? Oturmaktan başka şeyler de yapmış mıydı? Gönül’ün sözünü umutla hatırladı. “Haramla helal arasında net bir çizgi vardır.”</p>

  <p class="normal1">Sakız beyazı tüllerle tamamlanan perdeleri vardı Gönül’ün. Penceresinden, Fatih’in sokakları görünüyordu. İleride kalabalık toplanmıştı. Arda lambaları gördü ve dizi ekibi olduğunu anladı. Belki de o gün ikisini takip ederken gördüğü dizicilerdi. Kanepeye dönerken gözüne üstünde abajur duran, küçük sehpa ilişti.</p>

  <p class="normal1">Birdenbire çarpıldı. “Jeanne d’Arc’ın Çilesi”, abajurun yanından ona bakıyordu.</p>

  <p class="normal1">Yayına hazırladığı son kitap bu evde ne arıyordu? İlk kez görüyormuş gibi aldı eline, sayfaları karıştırdı. Jeanne d’Arc’ın Orléans’ı kurtardığı bölüme kadar okunmuş, ayraç olarak bir kuru yaprak konmuştu. Arda ise müttefikinin düşmanla görüştüğünü öğrenen Napoléon gibi şaşkındı. Gönül’ün sesini duyunca sıçradı, kitap düştü elinden.</p>

  <p class="normal1">“İlginç bir eser. Okumuş muydunuz?”</p>

  <p class="normal1">“Hayır...” dedi Arda, kitabı ve yaprağı yerden toplamaya çalışarak.</p>

  <p class="normal1">“Az şekerliydi, değil mi?” diyerek kahve fincanını koydu Oğuz Atay’ın yanına. Saçını tepede toplamıştı. Bu haliyle liseli kızlar gibi görünüyordu. “İyi misiniz Huriye Abla?”</p>

  <p class="normal1">“İyiyim, sağ ol.”</p>

  <p class="normal1">Gönül kitabı eline aldı, sayfaları parmağıyla hafifçe tarayarak gülümsedi. “İlginçliği, içerdiği bilgilerden değil. Hatta, bilgi yönünden eksik bile. Ama ilk kez Jeanne’ın azize değil de gerçek bir insan olarak anlatıldığını görüyoruz. Bu da yazarın İngiliz olmasından kaynaklanıyor herhalde. İnsanın düşmana bu kadar şefkatle yaklaşması güzel şey.”</p>

  <p class="normal1">Bu sözler, Arda’nın iki yıl önce kitabı kabul ettirebilmek için Serra’ya söylediklerinin neredeyse aynısıydı. Tel gibi gerilmişti sinirleri. Bir oyun oynandığı hissine kapılmıştı. Maskesini fırlatıp “Evet küçükhanım, neler çeviriyorsun?” diye sormamak için kendini zor tutuyordu.</p>

  <p class="normal1">“Terliyorsunuz Huriye Abla, iyi olduğunuza emin misiniz?”</p>

  <p class="normal1">“Biraz başım döndü. Kızımın hastalığı bana da geçiyor herhalde.”</p>

  <p class="normal1">“Zavallıcık. Keşke yalnız bırakmasaydınız.”</p>

  <p class="normal1">“Sever misin Jeanne d’Arc’ı?”</p>

  <p class="normal1">“Üniversitedeyken süper kahramanımdı. Onun ilahi kişiliğinden, Allah aşkına mücadele etmesinden acayip etkilenirdim. Haksız yere yargılanışını ve vahşice öldürülüşünü her okuduğumda ağlardım. Ama bu kitaptan haberim yoktu. Erkek arkadaşımın hediyesi.”</p>

  <p class="normal1">Aha! Arda bunu nasıl düşünememişti acaba?</p>

  <p class="normal1">“Bana hediye ettiği ilk ve tek kitap. Ama güzel yine de. Yani bir erkeğin böyle şeylere ilgi duyması...”</p>

  <p class="normal1">Öyle safça anlatıyordu ki, Arda ne hissedeceğini bilemedi. Tuvaletin yerini sorup kalktı. Yüzünü yıkarken, biraz önce yaşadığı panik yersiz göründü. Kitabın bu evde olması kızın gözüne girmek için çırpınan Ali’den başka kimin eseri olabilirdi?</p>

  <p class="normal1">Banyodan çıktığında, gözüne başörtüleri ilişti. Küçük odadaki ütü masasının üstünde, renk renktiler. Gönül’ü ilk gördüğü zamanki eflatun, tanıştıkları günkü pembe olan, daha önce görmediği fıstık yeşili, bal sarısı, uçuk mavi, geometrik desenli eşarplar. Kendini uçuk maviyi eline almış, başında nasıl duracağını merak ederken buldu. Ha bir eksik ha bir fazla, fark bile edilmezdi.</p>

  <p class="normal1">Birkaç dakika sonra, Gönül elinde kendi dosyasının Dünya tarafından yapılmış kopyasını tutarak minnetle konuşuyordu. “Bu gerçekten şans. Yani kızınızın kaybolmadan önce kopyalamış olması. Belki de bir işaret!”</p>

  <p class="normal1">“Neden olmasın?” dedi Arda.</p>

  <p class="normal1">“Çocukların dünyası çok ilginç. Yani okuduğu kitabı defterine satır satır yazması, inanılır gibi değil.”</p>

  <p class="normal1">Arda fotoğrafik hafızadan bahsetmeyecekti, onu ele verebilirdi. Bunun yerine hedefe yöneldi. “Nasıl gidiyor erkek arkadaşınla?”</p>

  <p class="normal1">“Sormayın. Bu günlerde iyice sıkıntılı. Nedenini anlatmıyor.”</p>

  <p class="normal1">“Bir tahminin var mı?”</p>

  <p class="normal1">“Tahmin edebilecek kadar uzun zamandır tanımıyorum ki onu.”</p>

  <p class="normal1">“Uzun zamandır tanısan da bazen edemiyorsun, hiç şüphen olmasın. Ne kadardır berabersiniz?”</p>

  <p class="normal1">“Bu cuma dört ay olacak.”</p>

  <p class="normal1">“Nasıl tanıştınız?”</p>

  <p class="normal1">“Bir gün bizim dükkâna geldi. Bir Kuran tefsiri arıyordu. Tavsiyeye ihtiyacı olduğunu söyledi. Yüzünde, Allah’ı arayanlara mahsus bir yalnızlık vardı . Gülümsediği zaman bile gitmeyen kederi hoşuma gitti. Bir süredir Cerrahi dergâhına gittiğini, bu yüzden haftada birkaç kez Fatih’e yolunun düştüğünü söyledi. İkinci gelişinde beni çay içmeye davet etti.”</p>

  <p class="normal1">“Çekinmedin mi?”</p>

  <p class="normal1">“Hayır, niye çekineyim? Çay içmekten kimseye zarar gelmez.”</p>

  <p class="normal1">“Bir şey soracağım Gönül.”</p>

  <p class="normal1">“Biliyorum Huriye Abla.”</p>

  <p class="normal1">“Sahi mi?”</p>

  <p class="normal1">“Cinselliği soracaksınız. Başı açık arkadaşlarım hep bunu sorar.”</p>

  <p class="normal1">“Eh, konuşmak istemiyorsan boş ver.”</p>

  <p class="normal1">“Dedim ya, çizgiler çok nettir. İçin alev alev yansa da, deli gibi istesen de bu çizgiyi aşmazsın. Onu helalin olacak kişiye saklamanın zevkini yaşarsın. Ama inanın bana, bu da az zevk değil. Zevki ertelemenin zevki.”</p>

  <p class="normal1">Rahatlığı Arda’yı da rahatlatmıştı. Hemen bir hamle daha yaptı: “Burada mı buluşuyorsunuz?”</p>

  <p class="normal1">“Genelde evet. Onun evine bir kez gittim.”</p>

  <p class="normal1">“Ahmakça sorularımı mazur gör. Sen benim ilk kapalı arkadaşımsın. Evde yalnızken ne yapıyorsunuz mesela?”</p>

  <p class="normal1">“Burada mı, onun evinde mi?”</p>

  <p class="normal1">“İkisinde de.”</p>

  <p class="normal1">“Onun evine sadece bir kez gittim. Çok güzel, deniz manzaralı bir evi var Maçka’da. Eskiden karısı ve çocuğuyla yaşıyormuş, şimdi koca evde yapayalnız zavallı. <span class="ideitalik">Bülbülü Öldürmek</span> filmini merak ediyordum, onda DVD’si varmış.”</p>

  <p class="normal1">“Sarıldınız mı mesela?”</p>

  <p class="normal1">“Başımı göğsüne yaslamayı seviyorum. O da elimi tutuyor. O zaman öyle rahat hissediyorum ki. Sanki kâinatta düşünecek hiçbir şey yokmuş, kâinat benim yerime zaten düşünüyormuş gibi.”</p>

  <p class="normal1">“Evet,” dedi Arda, Ertuğrul’u hatırlayarak, “o duyguyu bilirim ben.”</p>

  <p class="normal1">Gönül’ün cep telefonuna bir mesaj geldi, gülümsedi okurken. “Ah, şansa bakın. O da şimdi buraya geliyor.”</p>

  <p class="normal1">“Ne demek buraya geliyor?”</p>

  <p class="normal1">“Unuttuğu bir şey var, almak için uğrayacakmış. İyi işte, gözünüzle görün Ali’yi. Bakalım nasıl bulacaksınız.”</p>
</body>
</html>
