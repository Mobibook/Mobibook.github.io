<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gonul.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_17"><span class="ideitalik">17<br class="chapter"/>
  Bir Şeyden Vazgeçtiğim Yok</span></h1>

  <p class="normal1">Kahveden çıkarken Gönül “Az kalsın unutuyordum,” dedi. “Size lazım olmadığına göre, dosyayı geri alabilir miyim? Bende başka kopyası yok da.”</p>

  <p class="normal1">“Nasıl yani, bilgisayara kayıtlı değil mi?”</p>

  <p class="normal1">“Kayıtlıydı ama bilgisayarım geçen ay çöktü. İçindekileri kurtaramadılar. Allah’tan size verdiğim çıkışı almışım. İsterseniz sizin için de bir fotokopi çektiririm.”</p>

  <p class="normal1">Gönül’e dosyasının tek kopyasını yaktığını söyleyemezdi Arda. Onun yerine gülümsedi, bir dahaki buluşmaya getireceğini söyledi. Ayrıldıktan sonra otoparka doğru yürürken berbat hissetti kendini. Kızın hayatında yazdığı tek öyküyü kıskançlık ateşleriyle kül etmişti. Dönüş yolunda, bulabildiği hiçbir bahane içini rahatlatamadı.</p>

  <p class="normal1">“Yanlış yapıyorsun ve bunu biliyorsun!” dedi Jülide.</p>

  <p class="normal1">Balkondaydılar ve Jülide, devre arasında takımı azarlayan çalıştırıcılar gibi konuşuyordu. “Bu kızla empati kurmaya kalktığın an savaşı kaybedersin! Onu anlarsan bu her şeyin sonu olur! Malımı bildiğim için uyarmıştım ben!”</p>

  <p class="normal1">“Anlamıyorsun,” dedi Arda. “Kız malum şahsı vaktiyle benim öbürünü sevdiğim gibi seviyor.”</p>

  <p class="normal1">“Ben de onu diyorum! Ne mecburiyetin var kızın halinden anlamaya?”</p>

  <p class="normal1">Dünya yanlarında olduğundan, isim vermeden konuşuyorlardı. Çocuk İngilizce ve Fransızca anladığı için, bildikleri yabancı dillere de başvuramıyorlardı. Oysa konuyla pek ilgilenmeden, Jülide’nin telefonunda <span class="ideitalik">Angry Birds</span> oynamakla meşguldü.</p>

  <p class="normal1">“Eğer bu kafada gidersen sana yardım edemem yavru kuş. Sana kimse yardım edemez. Allah desen, bu davada kime yardım edeceği malum.”</p>

  <p class="normal1">“Haklısın Jülide. Ama o da kendi açısından haklı.”</p>

  <p class="normal1">“Peki sen haklı değil misin? Ali’yle yeniden bir aile olmak hayaline ne oldu? Bu kadar kolay mı vazgeçeceksin?”</p>

  <p class="normal1">“Bir şeyden vazgeçtiğim yok,” dedi Arda, ağzından isim kaçırdığı için Jülide’ye ters ters bakıp. “Ben hiçbir şey yapmasam da o iş çıkmaza girecek zaten. Ama kız bunu bilmiyor.”</p>

  <p class="normal1">“Hadi ya! Nereden anladın?”</p>

  <p class="normal1">“Sen de olsan anlardın. Kız onun manevi değişimi fazla hızlı yaşadığı için gergin olduğunu sanıyor. Oysa malum şahsın gerginliğinin asıl sebebi, gerçeği ondan saklıyor olması. İkimize de yalan söylüyor ve çıkış yolu bulabilmiş değil. İnançlı olmaya çalışan yaralı bir adamın bu günahın baskısı altında yaşaması imkânsız. Er geç dengesini kaybedip saçmalayacak ve kızı hayal kırıklığına uğratacak.”</p>

  <p class="normal1">“Şu durumda bir şey yapmadan bekleyeceksin yani.”</p>

  <p class="normal1">“Bir şey yapmam gerekirse, o gün geldiğinde kızın yaralanmasını önlemeye çalışırım. Hem zaten uzak bir tarihten bahsetmiyoruz.”</p>

  <p class="normal1">“Sana bir şey söyleyeyim mi Arda, sahiden çok acayipsin. Düşmanı için üzülen ilk kadınsın!”</p>

  <p class="normal1">Sonra saate bakıp çığlık attı, fırladı randevusuna yetişmek için. Onunla beraber oyunlu telefon da gittiği için canı sıkılan Dünya oflayıp puflamaya başlayınca, Arda bir umut Ertuğrul’u aradı. Yine ulaşamayınca da karamsarlığa kapıldı. Bu sefer sadece Dünya için değil, kendisi için de üzülüyordu. Gönül’le tanıştıktan sonra Ertuğrul’u özlemeye başlamıştı.</p>

  <p class="normal1">Kafasını toparlamaya ihtiyacı vardı. Ertuğrul’u özleme konusunda tecrübeli biri olarak, bunun hayrını görmeyeceğini biliyordu. On yedi yaşından beri olduğu gibi, yine özlediğiyle kalacaktı. Ertuğrul da bu özleme karşılık veremediği için suçluluk duyacak, yine o gerginlik doğacaktı.</p>

  <p class="normal1">Ali ise günahının altında ezilip bunalıma girecekti. Üstelik bu sefer Himalayalar’a çıksa kurtulamayacağını anlayıp daha beter dağılacaktı. Sonunda Arda o kadar sıkılacaktı ki, bir kez daha Eskişehir’e kaçıp annesiyle sabahlara kadar Türk filmi seyredecekti.</p>

  <p class="normal1">Karamsarlığının kaynağının Gönül’ün dosyası olduğunu fark etti. Yayıncı olarak, birinin dosyasının tek kopyasını yakmakla bebeğine zarar vermek arasında prensipte fark olmadığını biliyordu. İlki kabalığa, ikincisi cinayete giriyordu ama eylemin geldiği yer aynı karanlıktı.</p>

  <p class="normal1">Çaresiz aldı kalemi eline, hatırladığı kadarını kâğıda dökmek istedi. Hiç olmazsa yeniden yazılmasına yardımcı olurdu belki. Arabasının soyulduğunu söyler, özür olarak verirdi.</p>

  <p class="normal1">Hepi topu yirmi sayfalık öykünün genel hatlarını hatırlıyordu ama onu çekici yapan asıl ayrıntılar aklına bir türlü gelmiyordu. Malum nedenlerle, yeterince dikkatli okumamıştı. Elinde kalem kara kara düşünürken Dünya geldi, ne yaptığını sordu. Arda geçen günkü kitabı yazmaya çalıştığını söyledi. Yaktığını söylemedi tabii, çocuğun kitapların yakıldığı bir evde yaşadığını düşünmesini istemiyordu.</p>

  <p class="normal1">Arabayı soyan hırsızların dosyayı çalmasına üzülen Dünya ona yardım etmeye karar verdi, defterini alıp bu konuda çalışmak üzere mutfağa gitti.</p>

  <p class="normal1">Arda kahve hazırlamak için uğradığında, mutfak masasında başını ellerinin arasına almış düşünüyordu. İçi şefkatle doldu birden, küçük bir çocuk bile olsa biri tarafından ilgilenilmek güzeldi.</p>

  <p class="normal1">“Nasıl gidiyor?” dedi, saçını okşayıp.</p>

  <p class="normal1">“Konsantre oluyorum.”</p>

  <p class="normal1">Bir saat sonra güneş batarken Arda öykünün yarısını yarım yamalak yazmış ve pes etmiş haldeydi. Gönül’ün en azından çabasına hürmeten kendisini affedeceğini umuyordu.</p>

  <p class="normal1">Saat neredeyse yedi olmuştu. Birazdan Ali gelecek, tiyatroya devam edeceklerdi. Arda onun niye gergin olduğunu bilmiyormuş gibi yapacaktı, o da Arda’nın niye kederli olduğunu biliyormuş gibi yapacaktı. Sürdürülmesi gittikçe zorlaşan bir oyunun içindeydiler.</p>

  <p class="normal1">Sonbaharla beraber gücünü kaybetmiş güneşin son kızıllığı da karşıki tepelere gömülmüştü ki, Dünya defteriyle çıkageldi. “Tamamdır.”</p>

  <p class="normal1">“Ne demek tamamdır?”</p>

  <p class="normal1">“Bitirdim işte, aç bak.”</p>

  <p class="normal1">Arda defteri açınca neye uğradığını şaşırdı. Gönül’ün kitabı satır satır, noktası-virgülüne karşısında duruyordu. Sekiz yaşın kargacık-burgacık yazısıyla hiçbir şey atlanmamış, hatta tekrar görünce hatırladığı birkaç harf hatası bile aynen kopyalanmıştı.</p>

  <p class="normal1">“Nasıl yaptın bunu?”</p>

  <p class="normal1">Kız Kulesi’ne doğru esnedi Dünya. “Hatırlayarak.”</p>

  <p class="normal1">“Sen her şeyi hatırlıyor musun böyle?”</p>

  <p class="normal1">“Sadece istediğim şeyleri.”</p>

  <p class="normal1">“Neyi mesela?”</p>

  <p class="normal1">“Annemle ilgili şeyler. Onunla geçirdiğim her dakika. Hiçbir şeyi unutmak istemiyorum. Böyle yapınca annem hep yanımda kalıyor.”</p>
</body>
</html>
