<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gonul.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_16"><span class="ideitalik">16<br class="chapter"/>
  Kehanetin Bir Parçası</span></h1>

  <p class="normal1">Kocasının sevgilisi olan genç kız, Arda’ya çoktan unuttuğunu sandığı şeyleri hatırlatıyordu. Ertuğrul’la beraber tarih olduğunu sandığı duyguları. Ona karşı yıllarca beslediği duygular, düşmanının yüzüyle çıkmıştı karşısına. Olacak şey değildi.</p>

  <p class="normal1">“Peki o seni nasıl seviyor sence?” dedi, Gönül’e ilk defa farklı bir gözle bakarak.</p>

  <p class="normal1">“Sizce bu önemli mi?”</p>

  <p class="normal1">“Değil mi?”</p>

  <p class="normal1">“Önemli olan insanın içindeki aşkın açığa çıkması. Sadece bunu sağladığı için bile Ali’ye minnettarım. Daha önce böyle şeyler ancak masallarda olur sanırdım.”</p>

  <p class="normal1">“Dediklerin çok güzel ama onun sevgisine güvenebilmen lazım yine de.”</p>

  <p class="normal1">“Huriye Abla, Ali şu an hiçbir şey için söz verebilecek durumda değil. Ondan bunu beklemek zalimce olur. Çünkü zaten o söz verebilecek manevi benliğini arıyor.”</p>

  <p class="normal1">“Nasıl yani?”</p>

  <p class="normal1">“Yani bir insanın bir başkasına söz verebilmesi için önce kendini bulmuş olması gerekir, değil mi? Ali işte bunu arıyor, yani kendini. Eğer bulursa başkalarına söz de verebilir, verdiği sözü de tutabilir. Doğuştan sakin bir tip olduğundan fazla çaktırmıyor ama içinde her an fırtınalar koptuğunu ben anlayabiliyorum. Onu tanısaydınız siz de anlardınız.”</p>

  <p class="normal1">“Evet, herhalde,” dedi Arda, içini çekip.</p>

  <p class="normal1">“Ama yine de bazen öyle şeyler yapıyor ki, var gücüyle beni sevdiğini anlayabiliyorum.”</p>

  <p class="normal1">“Ne mesela?”</p>

  <p class="normal1">“Her buluştuğumuzda çiçek alıyor. Daha önce kimse bana çiçek almamıştı. Sonra elimi tuttuğunda sadece elimi tutmuyor. Tüm varlığıyla yanımda olduğunu hissettiriyor. Böyle anlatınca komik göründüğünün farkındayım ama emin olun sevgisini göstermeyi bilen bir adam. Şu yaşadığı manevi geçiş döneminde bile bunu yapabiliyorsa sevdiği anlamına gelmez mi?”</p>

  <p class="normal1">“Peki ya diğer duygular?”</p>

  <p class="normal1">“Hangi diğer duygular?”</p>

  <p class="normal1">“Sevgisini gösterdiğine göre korkusunu, kaygılarını, tedirginliğini de gösteriyor olması lazım. Senden bir şeyler saklıyor olabileceği hissine kapılmadın mı hiç?”</p>

  <p class="normal1">“Saklamak mı? Benden ne saklıyor olabilir ki Ali?”</p>

  <p class="normal1">“Sen söyledin ya, içinde fırtınalar kopuyor diye. Belki senin bilmediğin başka bir nedeni vardır.”</p>

  <p class="normal1">Gönül kocaman açtı lacivert gözlerini. “Ama ne olabilir?”</p>

  <p class="normal1">“Hâlâ evli olduğu mesela...” cümlesi, Arda’nın dilinin ucuna kadar geldi. Bu öyle bir andı ki, eğer söylemezse bir daha söylemek mümkün olmayabilirdi. Söylediği takdirde de kimse onu suçlayamazdı, tam sırasıydı çünkü. Hatta belki de Gönül’e iyilik etmiş olacaktı, onu kaldıramayacağı durumlara düşmekten kurtaracağı için.</p>

  <p class="normal1">Bu, makul bir çözümdü. İlk şok atlatılınca karşılıklı özürler dilenir, herkes efendice yoluna giderdi. Ama Gönül’ün gözlerine bakınca aklı karıştı Arda’nın. Vaktiyle kendi kalbinin nasıl kırıldığını düşündü. O kalbi çürük bir elma gibi göğsünde yıllarca nasıl taşıdığını, bunun nasıl bir yük olduğunu.</p>

  <p class="normal1">O yüzden, yanlış olduğunu bile bile, gerçeği söyleyebileceği en uygun ânın geçip gitmesine dehşet içinde seyirci kaldı Arda. O andan sonra genç kızla geçireceği her dakikanın bunu biraz daha zorlaştıracağının farkındaydı ama yine de dili varmadı. Bir şey hakikatle arasına girmiş, görünmez bir duvar çekmişti. Bunun Gönül’ün duygularının aynısını bir zamanlar Ertuğrul için yaşamış olmasından kaynaklandığını seziyordu.</p>

  <p class="normal1">O an iki şeyden emin olabildi. Birincisi, Ertuğrul’a karşı hissettiği her neyse, içinde hâlâ yaşıyordu. Kalbinin bir köşesine gizlenmiş, gün ışığına çıkmak için yıllarca bugünü beklemişti. İkincisi, böyle duygular başımızın kapalı mı, yoksa açık mı olduğunu dinlemiyordu. Farklılıklarımızın altında, bizi birbirimize bağlayan yara izleri vardı.</p>

  <p class="normal1">Arda’nın uzayan sessizliği, Gönül’ü meraklandırmıştı. Ürkekçe eline dokunup soruyu tekrarladı: “Huriye Abla, Ali ne saklıyor olabilir?”</p>

  <p class="normal1">“Hiç...” dedi Arda. “Muhtemelen hiçbir şey.”</p>

  <p class="normal1">“Ama daldınız birden.”</p>

  <p class="normal1">“Başka biri geldi aklıma, özür dilerim.”</p>

  <p class="normal1">“Şu bahsettiğiniz adam mı?”</p>

  <p class="normal1">Birden, anlatma isteğine kapılıverdi Arda. Şu hayatta kendisini en iyi anlayacak kişinin karşısındaki genç kız olduğuna dair, beklenmedik bir duyguya. “Bahsettiğim, hayatta ilk sevdiğim kişi. Hatta belki de gerçek anlamda tek sevdiğim. Aşk diye bir şey sahiden varsa onu yaşamama neden olan.”</p>

  <p class="normal1">“Adı ne?”</p>

  <p class="normal1">“Ertuğrul. Neyse, kendi dertlerimle sıkmayayım canını.”</p>

  <p class="normal1">“Olur mu Huriye Abla, o nasıl söz. Dedim ya, ben hayatta hiçbir şeyin tesadüf olmadığına inanırım. Eğer karşılıklı şu masada oturuyorsak bunun mutlaka bir nedeni var. Belki de anlatmanız gerekiyor.”</p>

  <p class="normal1">“Nasıl desem, ben de çok kolay zamanlar yaşamadım Gönül. Hayatta kaybettiklerim, yerine koyamadıklarım oldu. Uzun zaman depresyon illetinin pençesinde yaşadım. Aslında şu an bile iyi olup olmadığımdan emin değilim. Ama onu düşünmeden yapamıyorum nedense.”</p>

  <p class="normal1">“Kavuşmanız çok mu zor?”</p>

  <p class="normal1">“Kehanete göre bir gün beraber olacağız,” dedi Arda, acı acı gülerek. “Ama biliyorsun, kehanetler sadece hikâyenin sonunu söyler. Arada olacaklar hakkında bir fikir vermez.”</p>

  <p class="normal1">“Bana sorarsanız kehanet diye bir şey yoktur. Cüzi iradenin sınırları içerisinde yapılacak o kadar çok şey var ki. Eğer hâlâ seviyorsanız pes etmemelisiniz.”</p>

  <p class="normal1">“Ben hiç pes etmedim ki. Her defasında ortadan kaybolan o oldu.”</p>

  <p class="normal1">“Neden böyle yapıyor sizce?”</p>

  <p class="normal1">“Çünkü o da kendini arayan biri. Farkı, bunun farkında olmaması. Yoksa arayışına hiç olmazsa bir yön verirdi. Oysa bunun yerine hem benden hem de kendinden kaçmayı seçti. Gençliğimizden beri, dünyanın öbür ucuna kadar kaçıp duruyor. Ne zaman prens olmak istese karşıma çıkıyor, sonra benden ayrılır ayrılmaz yeniden kurbağaya dönüşüyor.”</p>

  <p class="normal1">“Anlayamadım Huriye Abla.”</p>

  <p class="normal1">“Biz kadınlar sanıyoruz ki öpülen kurbağalar ebediyen prens kalır. Oysa öyle bir şey yok. Ertuğrul da bunun canlı kanıtı.”</p>

  <p class="normal1">“Ama hâlâ unutamıyorsunuz.”</p>

  <p class="normal1">“Ben değil, kalbim unutamıyor. Kalp garip bir organ. Kendine göre doğruları, hesapları, kehanetleri var. Öyle olmasaydı emin ol hayat hepimiz için çok daha kolay olurdu.”</p>

  <p class="normal1">“Ama o zaman da sizinle tanışamazdık.”</p>

  <p class="normal1">“Ah, haklısın. Herhalde bu da kehanetin bir parçası.”</p>
</body>
</html>
