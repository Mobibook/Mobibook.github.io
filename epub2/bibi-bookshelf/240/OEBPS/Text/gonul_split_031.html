<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gonul.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_26"><span class="ideitalik">26<br class="chapter"/>
  Dünyanıza Ait Değil</span></h1>

  <p class="normal1">Ertesi gün Ertuğrul’a yine ulaşılamayınca, Dünya ağlamaya başladı.</p>

  <p class="normal1">Sonunda Arda’nın korktuğu olmuş, babasının kendisini bırakıp gittiği duygusuna kapılmıştı. Önce ağlama, sonra öfke, en sonunda da hem öfke hem de ağlama nöbetleri geldi. Arda ve Huriye çocuğu sakinleştiremediler. Ciyaklayarak koltukları tekmeliyor, oyuncakları sağa sola fırlatıyordu. Hali o kadar yürek paralayıcıydı ki, ne yapacaklarını bilemediler.</p>

  <p class="normal1">“Babama bir şey oldu! Benden saklıyorsunuz!”</p>

  <p class="normal1">Oysa Arda her şeyi yoluna koyacak kararlar almıştı. Gönül’e gidip gerçekten seviyorsa vazgeçmemesini söyleyecekti. Sonra da Ali’yle konuşacaktı. Olayı dramatize etmeden, fedakâr kadın rolü oynamadan.</p>

  <p class="normal1">Gönül’e oynadığı oyundan pişman olmuştu. Ali’yle olmaya çalışmanın da artık anlamı yoktu. Şansı yaver giderse rezil olmadan işin içinden çıkabileceğini sanıyordu.</p>

  <p class="normal1">Ama Dünya’nın halini görünce hepsi uçtu aklından. Planlar bozuldu, öncelikler karıştı. Öğleye kadar onunla konuşmaya, babasının yakında geleceğini anlatmaya çalıştı. İşin kötüsü, Ertuğrul’un neler çevirdiğini bilmediğinden, ikna edici olamıyordu.</p>

  <p class="normal1">“Madem bir şey olmadı, niye babamla konuşamıyorum?” diyordu Dünya, haklı olarak.</p>

  <p class="normal1">“Konuşacaksın tatlım. Her şeyin yolunda olduğunu göreceksin. Sana söz veriyorum.”</p>

  <p class="normal1">“Annem de söz vermişti ama gelmedi.”</p>

  <p class="normal1">“Ama baban gelecek. Seni çok özlemiştir. Bir an önce kavuşabilmek için işlerini bitirmeye çalışıyordur.”</p>

  <p class="normal1">“Hangi işler? Doktorlarla olanlar mı?”</p>

  <p class="normal1">İşte buna verecek cevap yoktu. Dünya’dan bir şey öğrenebileceğini umarak sordu: “Hangi doktorlar? Baban bir şey söylemedi?”</p>

  <p class="normal1">“Sabretmemi söyledi. Ben büyüyünce anlatacakmış.”</p>

  <p class="normal1">“O zaman sabret. Babana yardım etmiş olursun.”</p>

  <p class="normal1">“Öyle mi?”</p>

  <p class="normal1">“Öyle tabii.”</p>

  <p class="normal1">Babasına yardımcı olmak fikrini beğendiğinden mi, yoksa ağlamaktan bezdiği için mi bilinmez, Dünya sakinleşti biraz. Huriye, beraber onun sevdiği bisküvi pastasından yapmayı teklif etti. Hatta iki tane yapıp birini babasına saklayabilirlerdi. Tabii, önce bisküvi almaya gitmeleri gerekiyordu. Biraz düşündükten sonra kabul etti Dünya, çıktılar evden.</p>

  <p class="normal1">Arda kanepeye yığıldı. Üstünden kamyon geçmiş gibiydi. Şimdi ne Gönül’le konuşacak ne de Ali’ye nutuk çekecek hali vardı. Ertuğrul ortaya çıkmakta biraz daha gecikirse bu krizlerin artarak devam edeceği belliydi. Bir dahaki sefere eve bisküvi fabrikası bile kursalar işe yaramayacaktı.</p>

  <p class="normal1">Düşüncelere dalmıştı ki kapı çalındı. Huriye yanına para almayı unutmuş olmalıydı. Çantasından cüzdanını alıp açtı kapıyı, karşısında bir adam duruyordu.</p>

  <p class="normal1">“Selamınaleyküm Huriye Hanım.”</p>

  <p class="normal1">Arda önceki gün Piyer Loti’de karşılarına çıkan genci<br class="chapter"/>
  tanıdı. Adam aynı ciddi ifadeyle, hiç bakmak istemediği bir şeye bakar gibiydi.</p>

  <p class="normal1">“Ne istiyorsunuz?”</p>

  <p class="normal1">“Konuşabilir miyiz?”</p>

  <p class="normal1">“Sizi tanımıyorum, konuşacak bir şey yok.”</p>

  <p class="normal1">“Bence var Huriye Hanım.”</p>

  <p class="normal1">“Gidin, yoksa güvenliği çağırırım.”</p>

  <p class="normal1">Çat diye kapattı kapıyı adamın suratına. Zil tekrar çalmaya başladı. Arda korkmaya başlamıştı, mutfağa gidip ekmek bıçağını aldı. Zincirini taktıktan sonra kapıyı araladı.</p>

  <p class="normal1">“Size gidin dedim. Güvenliği çağıracağım.”</p>

  <p class="normal1">“Sadece birkaç dakika Huriye Hanım. Yoksa Arda Hanım mı demem lazım?”</p>

  <p class="normal1">Son soru, güvenliği asıl kimin çağırması gerektiğini gösteriyordu. Bu gerçeği bildiğine göre, süvarileri bile çağırabilirdi adam.</p>

  <p class="normal1">“Girebilir miyim?” diyerek bozdu sessizliği. “Söz veriyorum, uzun sürmeyecek.”</p>

  <p class="normal1">Arda bıçağı arkasına saklayıp yana çekildi. Adam isteksiz adımlarla girdi, Dünya’dan kalma oyuncak enkazına baktı. Kıyafeti, mavi kot pantolonla kısa kollu beyaz gömlekten ibaretti; bomba saklayacak yer yoktu üzerinde. Zaten orada olmaya bayılıyormuş gibi bir hali de yoktu, bir an önce işini bitirip gitmek ister gibiydi.</p>

  <p class="normal1">“Kimsiniz siz?”</p>

  <p class="normal1">“Gönül’ün çocukluk arkadaşıyım. Aynı mahallede büyüdük. Hatta uzaktan akraba sayılırız.”</p>

  <p class="normal1">“Nasıl öğrendiniz burayı? Ne istiyorsunuz?”</p>

  <p class="normal1">“Ona oynadığınız bu oyuna son vermenizi istiyorum. Derhal.”</p>

  <p class="normal1">“Ne bu şimdi, tehdit mi?”</p>

  <p class="normal1">“Hanımları tehdit edecek biri değilim. Ama Gönül’ün kalbinin kırılmasını istemiyorum. Hele sizin gibilerin oyuncağı olmasını hiç.”</p>

  <p class="normal1">“Bizim gibiler mi? Bu da ne demek?”</p>

  <p class="normal1">“Tartışacak değilim Arda Hanım. Kocanızın da onu bir daha görmesini istemiyorum. O hassas bir kız. Sizin dünyanıza ait değil.”</p>

  <p class="normal1">“Bizim dünyamız mı?”</p>

  <p class="normal1">“Evet. Fantezileriniz için başka kurban bulun.”</p>

  <p class="normal1">“Bana bak delikanlı, sen kendini ne...”</p>

  <p class="normal1">“Bir şey sanmıyorum,” diyerek kesti Arda’nın sözünü. “Sadece öfkesine mukayyet olan biriyim. Ağzımdan böyle laflar kaçıyorsa artık mazur görün. Onun sizden farklı olduğunu biliyorsunuz. Ben de sizin ne biçim insanlar olduğunuzu biliyorum.”</p>

  <p class="normal1">“Söyleyeceğinizi söylediniz,” dedi Arda, titreyerek. “Lüt-fen gidin artık.”</p>

  <p class="normal1">Adam döndü arkasını, kapıya yürüdü. Arda’nın tedbir olsun diye açık bıraktığı sokak kapısında, Dünya’yla karşılaştılar. Küçük kız nefes nefeseydi. “Tırmanma yarışı yaptık, Huriye’yi geçtim!”</p>

  <p class="normal1">“Huriye” ismini duyan adam, merdivenlere baktı. Yana kaymış başörtüsünü düzeltmeye çalışarak gelen kadını görünce, dönüp Arda’ya gülümsedi. Küçümseyen, mağrur bir gülümseyişti.</p>

  <p class="normal1">“Hey!” dedi Dünya. “Seni tanıdım! Gönül’ün arkadaşısın!”</p>

  <p class="normal1">Dünya’nın yüzüne bile bakmadan, yanından geçti gitti adam. Apartman merdiveninde gözden kayboldu.</p>
</body>
</html>
