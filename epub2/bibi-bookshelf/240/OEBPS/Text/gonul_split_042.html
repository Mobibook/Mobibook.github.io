<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gonul.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_37"><span class="ideitalik">37<br class="chapter"/>
  Uzun Bir Uykudan Sonra</span></h1>

  <p class="normal1">Arda’yı görünce Dünya babasının elini bırakıp koşmaya başladı. Çocuk parkının tam ortasında kavuştular.</p>

  <p class="normal1">İki varlığın sarılmasıyla bir enerji alanı doğdu, Moda Burnu’ndan başlayarak önce İstanbul’u, sonra da onun iki yakasını oluşturan Asya ve Avrupa kıtalarını içine aldı. Sahil şeridine gölge veren sedir ağaçlarından havalanan sığırcıklar uzun süre bir yere konmadılar.</p>

  <p class="normal1">“Biliyordum!” dedi Dünya. “Annem sana güvenmemi söylemişti!”</p>

  <p class="normal1">Eskişehir’den Ertuğrul ile beraber dönmüşlerdi. Gençlik-lerine mührünü vuran trenler artık olmadığından, yola otobüsle çıktılar.</p>

  <p class="normal1">Demiryolunun yerine bol şeritli, dağları uzun tünellerle aşan otoban gelmişti. Onlara yol boyu eşlik eden teknoloji, geçenin sadece 15-20 yıl olmadığını, o arada koca bir yüzyılın değiştiğini hatırlatmak ister gibiydi.</p>

  <p class="normal1">Eski yüzyıldan kalma iki âşık, otobüste de sohbet ettiler. Konu dönüp dolaşıp ölülere geldi. Emrah’ın mor ışın kılıcı, Zoe’nin aşçılık becerisi, Arda’nın annesinin eski filmlere merakı... Sonunda, ölüleri dışında birbirlerine anlatacak bir şeyleri olmadığını anladılar. En sarsıcı olaylar bile yıllar geçince önemsizleşmişti. Vaktiyle ölüm-kalım meselesi<br class="chapter"/>
  olmuş şeyler anlatınca yavan geliyordu.</p>

  <p class="normal1">Sadece yaşadıkları an ve ölülerin ona eşlik eden sessizliği vardı. Bundan sonra her ne olacaksa, bunların üstüne kuracaklardı.</p>

  <p class="normal1">Ertuğrul planlarından bahsediyordu. Mühendislik yaparken kazandığı parayla güneyde arazi satın alacaktı. Orada onlarca, belki de yüzlerce kiraz ağacı olacaktı. Kiraz ağaçlarının ortasına bir kulübe inşa edecek, Dünya ile Arda’yı oraya götürecekti. Hep birlikte güneş doğarken uyanacak, yüzlerini Akdeniz’in tuzlu suyuyla yıkayacaklardı.</p>

  <p class="normal1">Arda temkinli bir iyimserlikle dinliyordu bunları. İçindeki küçük kadın tetikte olmasını, kendini bırakmamasını söylüyordu. Emin olamıyordu yine de; Ertuğrul’un gözaklarında hâlâ görür gibi olduğu ve onu kaygılandıran ıslak zarın nedeni, gün ışığının oyunu da olabilirdi.</p>

  <p class="normal1">Sonunda her şeyi akışına bırakmaya karar verdi. Onunla yan yana olmaktan mutluydu. Belki de ilk defa yaşadığı ânın içindeydi, bunu sorularla bozmak istemedi.</p>

  <p class="normal1">Bu karar Arda’ya hiç tatmadığı bir şey gösterdi. Hayatın geçmişin pişmanlıkları ve geleceğin kaygıları olmadan aslında nasıl göründüğünü.</p>

  <p class="normal1">İşte yanında bir şeyler anlatan Ertuğrul vardı, yol kenarında kavun karpuz satan köylüler, yan koltukta gazetesine gömülmüş ihtiyar, uslu uslu alçalan güneş vardı. Hepsi Arda’yla beraber basit bir gerçeğin parçalarıydılar. Kendini hep sormak zorunda hissettiği sorular da, bulması gerektiğini düşündüğü cevaplar da uzaktaydı.</p>

  <p class="normal1">Ertuğrul ve Dünya girdiğinde, Moda’daki evi bile gözüne farklı göründü. Onlar yokken sadece bir barınaktı, şimdiyse birden yuva olmuştu. Eşya aynıydı ama sihirli bir el dokunmuş, yeniden nefes alıp vermeye başlamışlardı.</p>

  <p class="normal1">Uzun bir uykudan uyanmış gibiydi Arda, bir daha uyumayacağını da biliyordu. Bu bile insanı sevindirmeye yeterdi.</p>

  <p class="normal1">Dünya’yı uyuttuktan sonra salona döndüğünde, Ertuğ-rul’u plak dolabını karıştırırken buldu. En az eşyanın geri kalanı kadar demode camlı dolapta plaklar olduğunu fark etmiş ama o güne kadar açıp bakmamıştı. Külüstür pikabın çalıştığını da zannetmiyordu. Oysa Ertuğrul seçtiği plağın tozunu avucuyla alıp üstüne iğneyi koyduğunda, tanıdık bir gitar sesi evi dolduruverdi. Police, “Every Breath You Take”i söylemeye başladı.</p>

  <p class="normal1">“Hatırladın mı?” dedi Ertuğrul.</p>

  <p class="normal1">“Kıs biraz, Dünya uyanacak.”</p>

  <p class="normal1">Ertuğrul, Philips marka pikabın kocaman, kurşuni düğmesini çevirerek sesi kıstı, sonra Arda’ya fısıldadı. “Bu dansı lütfeder misin?”</p>

  <p class="normal1">Arda daha önce dans ettiklerini hatırlamıyordu. Ama kırk yıllık Police’e ayıp etmek de olmazdı. Ellerini omzuna koydu Ertuğrul’un, belinde onun ellerinin sıcaklığını hissetti. Buz tutmuş ruhuna birkaç saniye içinde yayılıverdi sıcaklık. İnsana her zaman tatlı bir keder veren melodinin eşliğinde dans etmeye başladılar.</p>

  <p class="normal1">“Bu şarkının ne anlattığını hiçbir zaman tam olarak anlamamışımdır.”</p>

  <p class="normal1">“Haklısın, biraz karışık sözler. Ama galiba sevdiğini kaybettikten sonra unutamayan birini anlatıyor. Hem zaten...”</p>

  <p class="normal1">Arda eliyle onun ağzını kapattı. “Boş ver, bilmek istemiyorum. Yeterince insan kaybettim. Hem bilmeyince ben ne istersem onu anlatıyor.”</p>

  <p class="normal1">“Ne anlatmasını istersin?”</p>

  <p class="normal1">“Tam şu ânı. Şu an yaşadığımızı. Bunu sessizce yaşayalım ve hiçbir şey elimizden alamasın.”</p>

  <p class="normal1">Konuşmadan devam ettiler dansa. Biraz sonra, şarkı son tekrarlara gelmişti. Arda camdaki yansımalarına baktı ve gecenin içinde birbirine sarılmış, güzel bir çift gördü. Yüzleri, yaşları, hangi gezegenden oldukları belli değildi ama güzeldiler.</p>

  <p class="normal1">Sonra yanağında elini hissetti Ertuğrul’un. Kendini bırakıp başını çevirdiğinde birleşti dudakları.</p>

  <p class="normal1">Her şey yirmi küsur yıl önce Beykoz’daki öğrenci evinde nasılsa öyleydi. Hatta biraz daha güzeldi. Yıllar ve mesafeler her dokunuşu, her öpüşü ya da titreyişi daha değerli kılmıştı. Birbirlerinin tenine güven duyacak kadar tanıdık, her temasla ürperecek kadar da yabancıydılar. Şu vefasız dünyada birbirlerini unutmadıkları için ödüllendiriliyorlardı.</p>

  <p class="normal1">Sabaha karşı uyandığında, yanında Ertuğrul’u bulamadı. Pikeye sarınıp salona gittiğinde, yine kimseler yoktu.</p>

  <p class="normal1">Derken balkonda yere çökmüş, acı içinde kıvranan bir adam fark etti. Onun Ertuğrul olmaması için hayatını vermeye hazırdı ama faydası yoktu. Adam başını dirseklerinin arasına almış, ferforje masayla korkulukların arasında titreyerek inliyordu.</p>

  <p class="normal1">“Ne yapıyorsun burada?”</p>

  <p class="normal1">“Yontular...” dedi Ertuğrul, inleyerek.</p>

  <p class="normal1">“Yontu mu?”</p>

  <p class="normal1">“Burada da buldular beni. Üstüme geliyorlar!”</p>

  <p class="normal1">“Yontu falan yok. Hadi gel içeri.”</p>

  <p class="normal1">“Havadalar, uçuşuyorlar. Görmüyor musun?”</p>

  <p class="normal1">“Ertuğrul, lütfen yapma, beni korkutuyorsun.”</p>

  <p class="normal1">“Yontular beni alacak. Yalvarırım bir şeyler yap!”</p>

  <p class="normal1">Çaresizliği anladı Arda. O anda Ertuğrul için hiçbir şey yapamazdı. Paniğe kapılmanın, ambulans çağırmanın anlamı yoktu. Sessizce oturup krizin geçmesi beklenebilirdi ancak. Ferforje iskemlelerden birine oturdu ve hayali yontularla savaşan adamı acı içinde izledi. Günün ilk kızıllığı Moda sahilini aydınlatır, güvercin uğultuları sessizlikte yankılanırken.</p>

  <p class="normal1">Yarım saat sonra, Ertuğrul normale dönmeye başladı. Soluğu yavaşlamış, yontulardan bahsetmez olmuştu. Bu arada ne kadar yorulduğu, ter içindeki yüzünden belliydi.</p>

  <p class="normal1">“Baba, orada ne yapıyorsun?”</p>

  <p class="normal1">Çocuk balkon kapısında durmuş, yerde iki büklüm oturan babasına bakıyordu. Gördüğünün çocukça bir oyun olduğunun itiraf edilmesini bekliyordu. Ertuğrul bir şey söylemek istedi ama ses çıkmadı ağzından. Onun yerine Arda ayağa kalktı, Dünya’yı elinden tutup odasına geri götürdü.</p>

  <p class="normal1">“Babam yine mi gidecek?” dedi, korkuyla.</p>

  <p class="normal1">“Bunu nereden çıkardın?”</p>

  <p class="normal1">“Geçen sefer böyle olduktan sonra beni sana bırakmıştı. Eskişehir’e.”</p>
</body>
</html>
