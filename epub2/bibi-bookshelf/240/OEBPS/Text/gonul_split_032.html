<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gonul.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_27"><span class="ideitalik">27<br class="chapter"/>
  İyilik Borcumuz Var</span></h1>

  <p class="normal1">Şu hayatta bazı günler her şey o kadar ters gider ki, insan bir an önce, sağ salim gece yarısına ulaşmak ister. Günün karanlığı üstünüze ejderha gibi gelmektedir, en iyisi boş yere çırpınarak onu daha da kızdırmaktan kaçınmaktır. Bir köşeye saklanmak ve fırtınanın geçmesini beklemek, beklemek, beklemek gerekir.</p>

  <p class="normal1">Arda o gün öyle düşünüyordu. Huriye ve Dünya mutfakta bisküvi pastası yaparken telefon çalmış, sabahtan beri yaşadıkları yüzünden aklı zaten karışık Arda’nın karşısına bir de Ertuğrul’un annesi çıkmıştı. Üstelik sesi hiç de dostça değildi:</p>

  <p class="normal1">“Kızım, sen ne yapmaya çalışıyorsun?”</p>

  <p class="normal1">“İyiyim Yıldız Teyze, siz nasılsınız?”</p>

  <p class="normal1">“Bırak şimdi Arda, çocuğu niye getirmiyorsun? Dün-ya’nın yeri ailesinin yanı.”</p>

  <p class="normal1">“İsterseniz telefona çağırayım söylesin nerede olmak istediğini.”</p>

  <p class="normal1">“Arda, lütfen oyun oynama. O yedi yaşında bir çocuk.”</p>

  <p class="normal1">“Sekiz.”</p>

  <p class="normal1">“Her neyse, küçük sonuçta. Onun kafasını sağlıksız fikirlerle doldurmaya kimsenin hakkı yok.”</p>

  <p class="normal1">“Yıldız Teyze, ne demek istiyorsunuz?”</p>

  <p class="normal1">“Niye böyle yaptığını gayet iyi biliyorum. Üzgünüm ama o senin çocuğun değil Arda. Rahmetli oğlunun yerine onu koymaya çalışarak bir şey kazanamazsın. Bu hiç mantıklı değil.”</p>

  <p class="normal1">“Kusura bakmayın ama ben de deli değilim.”</p>

  <p class="normal1">“Sen kusura bakma ama yaptığının pek sağlıklı olduğu da söylenemez. Çocuğun nerede kalacağına sen karar veremezsin! Onu buraya getirmeni istiyorum. Hem de hemen!”</p>

  <p class="normal1">“Evet, buna ben karar veremem. Ama siz de veremezsiniz. Buna ancak Ertuğrul karar verebilir. Ben Dünya’yı ondan emanet aldım. Ancak o söylerse bırakabilirim.”</p>

  <p class="normal1">“Ama Ertuğrul’a ulaşamıyoruz ki!”</p>

  <p class="normal1">“O zaman ortaya çıkıp ne yapacağımızı söyleyene kadar bekleyeceğiz. Bu arada Dünya kalmak istediği sürece burada kalır!”</p>

  <p class="normal1">Arda kapattı telefonu, derin bir nefes aldı. Sonra salonun kapısında durmuş kendisine bakan Dünya’yı fark etti. Üstünde pasta dilimi olan bir tabak tutuyordu. “Pasta getirmiştim, iyi misin?”</p>

  <p class="normal1">“Daha iyi günlerim de oldu,” dedi, gülümsemeye çalışarak. “Galiba yine bir yere gitmemiz gerekiyor.”</p>

  <p class="normal1">“Nereye?”</p>

  <p class="normal1">“Gönül’ü görmeye. Ona bir iyilik borcumuz var.”</p>

  <p class="normal1">Arda evden çıkarken, bu “iyilik” sayesinde işleri düzeltmeyi umuyordu. Gönül’ün kitapçı dükkânına gidip kahramanlık yapacaktı. Ona sevdiği adamla aralarından ebediyen çekildiğini müjdeleyecekti. Sonra da aşkı ertelemenin sadece pişmanlık doğurduğunu, Ali’yi günün birinde tamamen ortadan kaybolana kadar beklemesine gerek olmadığını anlatacaktı. Trajediyle başlayan gün bu sayede biraz şiir, azıcık da masal havası kazanacaktı. O an böyle havalar için canını verebilirdi Arda.</p>

  <p class="normal1">Arabayı Fatih Camii’nin arkasındaki sokağa park etti. Arda’nın elinden tutmuş yürürken, ilk kez gördüğü eski İstanbul’a merakla bakıyordu Dünya. Arda ise söyleyeceklerini aklında sıraya koymaya çalışıyordu. Fatih sokaklarındaki kuş sesleri, adımlarına neşeyle eşlik ediyordu. İkindi ezanı kadife dalgalarla örtüyordu her şeyi.</p>

  <p class="normal1">Ama Gönül yoktu, dükkândaki diğer kız onun öğleden sonra ayrıldığını söyledi. Bir adam gelip onunla bir şeyler konuşmuştu. Sonra Gönül eşyasını toplamış, arkadaşından yerine başkasını bulmasını istemişti. Ne olduğunu ya da nereye gittiğini söylememişti. Cep telefonu da o saatten beri kapalıydı.</p>

  <p class="normal1">Gönül’ün birkaç sokak uzaktaki evine vardıklarında aynı durumla karşılaştılar. Defalarca çaldılarsa da kapıyı açan olmadı. Sonunda karşı komşu çıktı, huysuz bir sesle sabahtan beri o daireye gelen giden olmadığını söyledi. Zile basmakta biraz daha ısrar ederlerse yaşlı kadın polis çağıracaktı.</p>

  <p class="normal1">“Sorumluluğu reddediyorum,” dedi Jülide. “İşler bu hale beni dinlemediğin için geldi.”</p>

  <p class="normal1">Bir kez daha vapurdaydılar. Güneş ağır ağır batıyor, aynı martı sürüsü Dünya’nın attığı simit parçalarını kapışıyordu.</p>

  <p class="normal1">Dünya dönüşte tutturmuş, Arda’yı yine Kadıköy va-puruna sürüklemişti. O şartlarda bile keyfini düşünmesi önce zalimce gelmişti Arda’ya. Sonra onun çocuk olduğunu hatırlamış, zaten yapacak başka şey de kalmadığından kabul etmişti. Jülide’yi arayıp Kadıköy vapuruna yetişmesini istedi. Böyle harika bir günü tek başına noktalamak bencillik olurdu doğrusu.</p>

  <p class="normal1">“Aman ne güzel,” dedi Jülide’ye. “Senin planın mükemmeldi ama ben batırdım, öyle mi? Beni kocamın sevgilisiyle arkadaş olmaya yolladın, şimdi de sıyrılıveriyorsun!”</p>

  <p class="normal1">“Seni kimseyle arkadaş olmaya falan yollamadım. Git kızın ne olduğunu öğren, zayıf noktalarını bul, dedim. Senin kapalı arkadaş edinesin varmış, ben ne yapayım?”</p>

  <p class="normal1">Jülide’nin haklı olduğunu hissediyor, bu yüzden daha da öfkeleniyordu Arda. Neyse ki tepki gösteremeyecek kadar yorgundu. Güvertedeki kanepelerden birine çöktü. “Peki şimdi ne yapacağım?”</p>

  <p class="normal1">“Oluruna bıraksan olmaz mı?”</p>

  <p class="normal1">“Olmaz!” dedi, Jülide’ye dik dik bakıp. “Gencecik bir insanın duygularıyla oynadım. Onun hayata olan güvenini sarstım. Şimdi hiçbir şey olmamış gibi yaşamaya devam edemem!”</p>

  <p class="normal1">“Madem öyle, git tamir et.”</p>

  <p class="normal1">“Söylemesi kolay. Nereye gittiğini bile bilmiyorum ki.”</p>

  <p class="normal1">“Ailesi falan yok mu bu kızın? Herhalde onların yanına gitmiştir.”</p>

  <p class="normal1">“Nasıl bulacağız peki? Gazeteye ilan mı vereceğiz?”</p>

  <p class="normal1">“Her lafıma ters cevap vermek zorunda mısın? Burada senin götünü toparlamaya çalışıyoruz.”</p>

  <p class="normal1">“Benim götümü mü?” diyerek ayağa kalktı Arda. “Sence senin sivri zekân olmasa şu an bu halde olur muydum?”</p>

  <p class="normal1">“Bir hafta önce öyle demiyordun ama. Fikir verdiğim için teşekkür edip duruyordun. Senin bu yaptığına ne denir biliyor musun? Resmen nankörlük denir!”</p>

  <p class="normal1">“Şimdi de nankör olduk yani!”</p>

  <p class="normal1">“Aynen öyle! Kıçın sıkıştığında başkasına git bundan sonra!”</p>

  <p class="normal1">Arda tam cevap verecekti ki, Dünya’nın yanlarında belirdiğini fark etti. Gözlerini transa geçmiş gibi yummuştu. Arda ve Jülide kavgayı kesip baktılar. Çocuk gözlerini açtı, “İhsaniye Camii Sokak, 23 Numara, Nilüfer-Bursa,” dedi. “Masalın son sayfasında yazıyordu. Çok küçük harflerle.”</p>

  <p class="normal1">Arda, şaşkın bakan Jülide’ye açıklama ihtiyacı hissetti. “Dünya’nın fotoğrafik hafızası var da... Gördüğü şeyleri unutmuyor.”</p>
</body>
</html>
