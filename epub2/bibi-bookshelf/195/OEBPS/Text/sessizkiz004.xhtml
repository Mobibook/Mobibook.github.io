<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>4</h1>

  <p>"Daha geçen cumartesi orada akşam yemeği yedim" dedi Dedektif Barry Frost, arabayla Çin Mahallesi'ne doğru giderlerken. "Liz'i Wang Tiyatrosu'na, baleye götürdüm. Baleye bayılıyor, bense hiçbir şey anlamıyorum. Yarısında uyudum. Sonra da akşam yemeği için Ocean City Restoranı'na gittik."</p>

  <p>Saat gecenin ikisiydi, gevezelik yapmak için geç bir saatti, ama Dedektif Jane Rizzoli tüm dikkatini araba kullanmaya verirken, ortağının son kız arkadaşından bahsedip durmasına göz yumdu. Sokak lambaları yorgun gözlerine fazla parlak geliyordu, karşıda beliren her far ışığı retinalarına saldırıyordu. Bir saat önce sıcacık yatakta kocasıyla birlikte yatıyordu; şimdiyse, aklı başında vatandaşların evlerinde uyuyor olmaları gereken bir saatte anlaşılmaz bir şekilde ağır akan trafikte uyanmaya çalışıyordu.</p>

  <p>"Sen oraya gittin mi hiç?" diye sordu Frost.</p>

  <p>"Ne?"</p>

  <p>"Ocean City Restoranı'na. Liz sarımsaklı, siyah fasulye soslu iri midyeler sipariş etti. Düşündükçe ağzım sulanıyor. Oraya tekrar gitmek için sabırsızlanıyorum."</p>

  <p>"Liz kim?" dedi Jane.</p>

  <p>"Geçen hafta bahsetmiştim ya. Sağlık kulübünde tanıştık."</p>

  <p>"Muffy diye biriyle çıkıyorsun sanıyordum."</p>

  <p>"Maggie." Frost omuz silkti. "Yürümedi."</p>

  <p>"Önceki de yürümemişti. Adı her ne idiyse. "</p>

  <p>"Hey, nasıl bir kadın istediğimi bulmaya çalışıyorum hâlâ, anlıyor musun? Piyasaya çıkmayalı epey olmuştu. Ortalıkta bu kadar çok bekâr kız olduğunu bilmiyordum."</p>

  <p>"Kadın."</p>

  <p>Adam iç geçirdi. "Tamam, tamam. Alice bunu ısrarla söylerdi. Artık <i>kadın</i> demek gerekiyormuş."</p>

  <p>Kırmızı ışıkta fren yapan Jane, ortağına göz attı. "Alice'le sen bu aralar konuşuyor musunuz?"</p>

  <p>"Ne konuşacağız ki?"</p>

  <p>"Mesela on yıllık evliliğinizi?"</p>

  <p>Frost pencereden dışarıya dalgın gözlerle baktı. "Konuşacak bir şey yok. Beni unuttu o."</p>

  <p><i>Ama Frost onu unutmadı,</i> diye düşündü Jane. Karısı Alice sekiz ay önce evi terk etmişti. Jane o zamandan beri Frost'un kadınlarla yaşadığı çılgın ama tatsız maceraları dinlemek zorunda kalmıştı. Frost'a iç çamaşırı giymediğini söyleyen iri memeli sarışın vardı. Korkutucu ölçüde atletik olan, Kama Sutra'yı yalayıp yutmuş kütüphaneci vardı. Masanın altında Frost'a oral seks yapan genç Quaker vardı. Frost bütün bunları hayretle ve akıl karışıklığıyla anlatıyordu, ama Jane bugünlerde onun gözlerinde en çok keder görüyordu. Frost'un cazip bir av olmadığı söylenemezdi kesinlikle. Sırım gibiydi, formdaydı, yakışıklı sayılırdı, dolayısıyla gönül ilişkileri eskisinden kolay olmalıydı.</p>

  <p><i>Ama hâlâ Alice'i özlüyor.</i></p>

  <p>Beach Sokağı'na sapıp Çin Mahallesi'nin merkezine girdiklerinde, Boston polis teşkilatına ait bir devriye arabasının tepe lambasının ışıkları yüzünden kör olacaklardı neredeyse. Jane devriye arabasının yanına park etti ve ilkbahar gecesinin buz gibi, rutubetli havasına çıktılar. Vakit geç olmasına karşın kaldırımda seyirciler toplanmıştı. Jane Çince ve İngilizce fısıltılar işitti, herkes aynı soruyu soruyordu şüphesiz: <i>Neler olduğunu bilen var mı?</i></p>

  <p>Jane ile Frost, Knapp Sokağı'nda yürüyüp ardında bir devriye polisinin nöbet tuttuğu polis şeridinin altından geçtiler. "Dedektif Rizzoli ve Dedektif Frost, cinayet masası" dedi Jane.</p>

  <p>"Şurada" diye kısaca karşılık verdi polis. Ara sokaktaki çöp konteynerini gösterdi; orada da bir başka polis nöbet tutuyordu.</p>

  <p>Jane ile Frost yaklaşırlarken, Jane polisin aslında çöp konteynerinin değil, kaldırımda yatan bir şeyin başında nöbet tuttuğunu fark etti. Durdu ve yerdeki kesik ele baktı.</p>

  <p>"Vay be" dedi Frost.</p>

  <p>Polis güldü. "Ben de aynen öyle dedim."</p>

  <p>"Bulan kim?"</p>

  <p>"Çin Mahallesi Hayalet Turu'ndakiler. Gruptaki bir çocuk, bunu sahte sanıp eline almış. El yeni kesilmiş olmalı ki, o sırada hâlâ kanıyormuş. Çocuk elin gerçek olduğunu fark eder etmez, onu şimdi durduğu yere atmış. O turdakiler <i>böyle bir şey</i> görmeyi beklemiyorlardı herhalde."</p>

  <p>"O turistler şimdi neredeler?"</p>

  <p>"Ödleri patlamıştı. Hepsi de otellerine geri dönmekte ısrar etti, ama isimlerini ve iletişim bilgilerini aldım. Tur rehberi burada oturan bir Çinli çocuk; istediğiniz zaman sizinle konuşmaya hazırmış. Elden başka bir şey gören yok. Polisi aradıklarında, görevli memur şaka yaptıklarını düşünmüş. Biz Charlestown'daki bazı serserilerle uğraşıyorduk, o yüzden buraya gelmemiz zaman aldı."</p>

  <p>Jane çömelip fenerini ele doğrulttu. İnsanı irkiltecek kadar düzgün kesilmiş olan elin kesik ucu kurumuş kanla kaplıydı. Kadın eline benziyordu; solgundu, uzun parmaklıydı ve zarif tırnakları rahatsız edici bir şekilde manikürlüydü. Yüzük yoktu, saat yoktu. "Yerde öylece duruyor muymuş?"</p>

  <p>"Hı hı. Çok kalmış olsa sıçanlar mideye indirirlerdi."</p>

  <p>"Görebildiğim kadarıyla ısırık izi yok. Demek ki yeni bırakılmış."</p>

  <p>"Ah, başka bir şey fark ettim." Polis el fenerini çevirince, huzme birkaç metre ötede duran donuk gri bir cismi aydınlattı.</p>

  <p>Frost yakından bakmak için yaklaştı. "Bu bir Heckler-Koch. Pahalıdır" dedi. Jane'e göz attı. "Susturuculu."</p>

  <p>"Turistler tabancaya dokunmuşlar mı?" diye sordu Jane.</p>

  <p>"Tabancaya kimse dokunmamış" dedi polis. "Görmemişler bile."</p>

  <p>"Yani elimizde susturuculu bir otomatik tabancayla yeni kesilmiş bir sağ el var" dedi Jane. "Bunların birbiriyle bağlantılı olduğuna bahse girerim, ne dersiniz?"</p>

  <p>"Bu gerçekten hoş bir alet" dedi Frost, tabancaya hayranlıkla bakmayı sürdürerek. "Böyle bir şeyi atmak isteyecek birini düşünemiyorum."</p>

  <p>Jane ayağa kalkıp çöp konteynerine baktı. "Cesedin geri kalanı şunun içindedir belki, baktın mı?"</p>

  <p>"Hayır hanımefendi. Kesik eli görür görmez hemen sizi çağırayım dedim. Siz gelmeden önce suç mahalline el sürmek istemedim, deliller ortadan kalkmasın diye."</p>

  <p>Jane cebinden bir çift eldiven çıkardı. Onları takarken, kalbinin heyecandan küt küt atmaya başladığını fark etti. Frost'la birlikte kapağı kaldırınca, içeriden yükselen çürük deniz mahsulleri kokusu yüzlerine vurdu. Mide bulantısını bastırmaya çalışan Jane aşağıdaki ezik karton kutulara ve siyah, şişkin çöp torbasına baktı. Frost'la bakıştı.</p>

  <p>"Bu şerefe nail olmak ister misin?" diye sordu adam.</p>

  <p>Jane içeri uzanıp torbayı çekiştirince, içinde ceset olmadığını hemen anladı. Torba yeterince ağır değildi. Koku sebebiyle yüzünü buruşturarak torbayı açıp içine baktı. Karides ve yengeç kabukları gördü.</p>

  <p>İkisi de geri çekildiler ve çöp konteynerinin kapağı yüksek bir tangırtıyla kapandı.</p>

  <p>"Kimse yok mu?" diye sordu polis.</p>

  <p>"İçeride yok." Jane yerdeki kesik ele baktı. "Kadının geri kalanı nerede peki?"</p>

  <p>"Belki de birisi kadının parçalarını şehrin dört bir yanına saçıyordur" dedi Frost.</p>

  <p>Polis güldü. "Veya belki de kadını şu Çin restoranlarından birinde pişirip yahni yapmışlardır."</p>

  <p>Jane, Frost'a baktı. "İyi ki midye sipariş etmişsiniz."</p>

  <p>"Etrafı araştırdık" dedi devriye polisi. "Bir şey bulamadık."</p>

  <p>"Bir de biz bakalım" dedi Jane.</p>

  <p>Frost'la birlikte Knapp Sokağı'nda ağır ağır yürümeye başladı. El fenerlerinin huzmeleri gölgeleri aydınlatıyordu. Kırık şişeler, kâğıt parçaları, izmaritler gördüler. Cesede ait bir parça yoktu. İki yanda yükselen binaların pencereleri karanlıktı, ama Jane yukarıdaki o ışıksız odalardan bakan, sessiz geçitte ilerlemelerini seyreden gözler olup olmadığını merak etti. Burayı gündüz vakti tekrar incelemeleri gerekecekti, ama zaman içinde kaybolabilecek ipuçlarını yitirmek istemiyordu. Bu yüzden Frost'la birlikte ara sokaktan ağır ağır geçtiler ve Harrison Caddesi girişini kapatan bir başka polis şeridine vardılar. Burada kaldırımlar, sokak lambaları ve trafik vardı. Yine de Jane ile Frost bloku Harrison'dan Beach Sokağı'na dek dikkatle turlamayı, yeri gözleriyle taramayı sürdürdüler. Turu tamamlayıp da çöp konteynerine geri döndüklerinde olay yeri inceleme ekibi gelmişti.</p>

  <p>"Kadının geri kalanını siz de bulamadınız galiba" dedi polis, Jane ile Frost'a.</p>

  <p>Jane silahın ve kesik elin torbalara konmasını seyrederken, katilin ceset parçasını neden böyle göz önünde bir yere bıraktığını merak etti. Acelesi mi vardı? Yoksa kesik elin bulunmasını mı istemişti, bir çeşit mesaj mı veriyordu? Sonra gözlerini kaldırıp ara sokaktaki dört katlı binaya yılan gibi tırmanan yangın merdivenine baktı.</p>

  <p>"Çatıya bakmalıyız" dedi.</p>

  <p>Merdivenin alt kısmı paslı olduğu için indiremediler. Çatıya geleneksel yöntemle, binanın içindeki merdivenlerden çıkmaları gerekecekti. Binanın ön kapısını bulmak için ara sokaktan çıkıp Beach Sokağı'na gittiler. O sokaktaki binaların alt katlarında iş yerleri vardı: bir Çin restoranı, bir fırın, bir Asya bakkalı... O saatte hepsi de kapalıydı. Üst katlarda daireler yer alıyordu. Jane yukarı bakınca, üst katlardaki bütün pencerelerin karanlık olduğunu gördü.</p>

  <p>"İçeri girmek için birini uyandırmamız gerekecek" dedi Frost.</p>

  <p>Jane olup bitenleri izlemek için kaldırımda toplanmış olan bir grup yaşlı Çinli adama yaklaştı. "Bu binada oturanları tanıyor musunuz?" diye sordu. "İçeri girmemiz gerek."</p>

  <p>Ona boş gözlerle baktılar.</p>

  <p>"Bu bina" diye tekrarladı Jane göstererek. "Yukarı çıkmamız gerek."</p>

  <p>"Sesini yükseltmen işe yaramaz, biliyorsun" dedi Frost. "İngilizce bildiklerini sanmıyorum."</p>

  <p>Jane iç geçirdi. <i>Al sana Çin Mahallesi.</i> "Çevirmene ihtiyacımız var."</p>

  <p>"A-l bölgesine yeni bir dedektif geldi. Çinli sanırım."</p>

  <p>"Gelmesi çok uzun sürer." Jane binanın ön kapısının basamaklarını çıkıp kiracıların isimlerine baktı ve rastgele bir zile bastı. Defalarca bastığı halde, karşılık veren olmadı. Başka bir zile basınca, bu sefer diyafondan cızırtılı bir insan sesi geldi nihayet.</p>

  <p><i>"Wei?"</i></p>

  <p>"Polis" dedi Jane. "Apartman kapısını açar mısınız lütfen?"</p>

  <p><i>"Wei?"</i></p>

  <p>"Lütfen kapıyı açın!"</p>

  <p>Birkaç dakika sonra bir çocuk sesi karşılık verdi: "Ninem kim olduğunuzu öğrenmek istiyor."</p>

  <p>"Dedektif Jane Rizzoli, Boston polis teşkilatındanım" dedi Jane. "Çatıya çıkmamız gerek. Bizi içeri alır mısınız?"</p>

  <p>Sonunda kapı vızıldayarak açıldı.</p>

  <p>Bina en az yüz yıllıktı. Jane ile Frost merdivenleri çıkarlarken ahşap basamaklar gıcırdadı, ikinci kata vardıklarında bir kapı açıldı ve Jane sıkış tıkış bir daire gördü; iki kız merakla bakıyorlardı içeriden. Kızların küçük olanı Jane'in kızı Regina'yla yaşıt sayılırdı. Jane duraksayıp gülümseyerek selam verdi.</p>

  <p>Kadın hemen küçük kızı kucağına aldı ve kapı sertçe kapandı.</p>

  <p>"Biz büyük, kötü yabancılarız sanırım" dedi Frost.</p>

  <p>Merdivenleri çıkmayı sürdürdüler. Dördüncü kat sahanlığından sonra daha dar basamaklardan çatıya çıktılar. Çatı kapısı kilitlenmemişti, ama açarlarken tiz bir sesle gıcırdadı.</p>

  <p>Şafak öncesinin yarı karanlığına çıktılar; sadece şehir ışıkları aydınlık saçıyordu. El fenerini yakan Jane plastik bir masayla sandalyeler ve içlerinde şifalı otlar bulunan çiçek saksıları gördü. Gevşek bir çamaşır ipine asılmış çamaşırlar rüzgârda hayalet gibi dans ediyorlardı. Dalgalanan keten çarşafların arasından bakan Jane çatının kenarında yatan bir şey gördü.</p>

  <p>Jane ile Frost tek kelime etmeden, otomatikman ceplerinden kâğıt galoşlar çıkardılar ve eğilip giydiler. Sonra asılı çarşafların altından eğilerek geçip gördükleri şeye doğru ilerlediler; galoşları zeminin katranlı kâğıdında çıtırdıyordu.</p>

  <p>ikisi de konuşmadılar bir an. Yan yana durup el fenerlerini pıhtılaşmış kan gölüne doğru tuttular. O gölün içinde yatan şeye doğru.</p>

  <p>"Kadının geri kalanını bulduk galiba" dedi Frost.</p>
</body>
</html>
