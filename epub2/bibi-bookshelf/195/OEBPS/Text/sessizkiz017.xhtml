<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>17</h1>

  <p>Dedham Güvenlik Şirketi personeli gecenin dokuz buçuğunda bile çalışıyor, Büyük Boston bölgesindeki bütün mülkleri kameralarla gözlüyordu.</p>

  <p>"Kötü insanlar genellikle karanlık çöktükten sonra işe koyulurlar" dedi Gus Gilliam, üç dedektifi gözlem monitörlerinin bulunduğu bir bankonun önünden geçirirken. "Dolayısıyla biz de uyanık olmak zorundayız. Alarmlarımızdan biri çalınca <i>hemen</i> Boston polis teşkilatıyla temas kuruyoruz." Adam parmaklarını şıklattı. "Güvenlik sistemine ihtiyacınız olursa bizi arayın."</p>

  <p>Johnny monitörlerdeki video görüntülerini inceledi. "Vay be. Cidden şehrin her yerinde gözleriniz var."</p>

  <p>"Suffolk ilçesinin her yerinde. Ve <i>bizim</i> kameralarımız gerçekten çalışır. Şehirde gördüğünüz güvenlik kameralarının yarısı göstermeliktir, kayıt yapmazlar. Yani kötü biriyseniz, işiniz şansa kalmış demektir. Hangi kameraların çalışıp çalışmadığını bilemezsiniz. Ama öyle insanlar kameraları görünce çekinip daha kolay avların peşine düşerler genellikle; yani sırf görünürde bir kamera olması bile caydırıcıdır."</p>

  <p>"Knapp Sokağı'ndaki kamera gerçek olduğu için şanslıyız" dedi Jane.</p>

  <p>"Evet. O kameranın kırk sekiz saatlik kaydı var elimizde." Adam onları bir arka odaya götürdü; buradaki monitörün etrafına dört sandalye konmuştu bile. "Kayıtlar gerekiyorsa, genellikle kırk sekiz saat içinde bize haber verilir zaten; böylece onları silmeyiz. Bu kamera oraya beş yıl kadar önce yerleştirildi. Bizden en son o kameranın kaydı istendiğinde, pencere kıran bir çocuğu yakalamıştık." Monitörün başına oturdu, "İkinci kattaki yangın merdiveni sahanlığıyla mı ilgilendiğinizi söylemiştiniz?"</p>

  <p>"Umarım orası kameranızın görüş açısı içindedir" dedi Jane. "Söz konusu bina yirmi, yirmi beş metre kadar ötede."</p>

  <p>"Bilmiyorum. Orası ayrıntıların görünmeyeceği kadar uzakta olabilir, ayrıca ikinci kat görünmüyor da olabilir. Artı kaydın çözünürlüğü düşüktür. Yine de bir bakalım."</p>

  <p>Üç dedektif monitöre bakmak için yaklaşırken Gilliam "oynat" ikonuna basınca Knapp Sokağı'nın canlı görüntüsü belirdi. Sırtları kameraya dönük olan iki yaya, Kneeland Sokağı'na doğru yürüyordu.</p>

  <p>"Bakın" dedi Frost. "Yangın merdiveninin kenarı görünüyor."</p>

  <p>"Maalesef pencere görünmüyor" dedi Jane.</p>

  <p>"Bu yeterli olabilir." Frost öne eğilip kaydın tarih ve saatine baktı, "İki saat kadar geriye gidin. Yedi buçuğa. Bizim davetsiz misafiri görebilecek miyiz bakalım."</p>

  <p>Gilliam kaydı 19.30'a geri aldı.</p>

  <p>19.35'te alışveriş torbaları taşıyan yaşlı bir kadın Knapp Sokağı'ndan ağır ağır yürüyerek geçti.</p>

  <p>19.50'de Johnny Tam, Red Phoenix'in önünde belirdi. Pencereden içeri baktı, saatine göz attı ve ardından açık ön kapıdan girip gözden kayboldu. Hemen ardından dışarı çıktı ve yukarıdaki daire pencerelerine baktı. Binanın arkasına doğru yürüyüp köşenin ardında gözden kayboldu.</p>

  <p>20.06'da yangın merdiveninde bir şey belirdi. Frost pencereden beceriksizce çıkıyordu. Ayaklarının üstünde sıçrayıp öte tarafta gözden kayboldu.</p>

  <p>"Bu ne ya?" diye mırıldandı Frost. "Benden önce pencereden çıkan yok. Ama o merdivende bir şeyi takip ettiğimi biliyorum."</p>

  <p>"Kayıtta görünmüyor" dedi Jane.</p>

  <p>"İşte, bu da sensin Rizzoli. Peki neden Johnny görünmüyor? O da benim hemen ardımdan dışarı çıkmıştı."</p>

  <p>Johnny alaycı bir edayla güldü. "Belki de ben hayaletimdir."</p>

  <p>"Mesele, bakış açısı" dedi Gilliam. "Yangın merdiveninin sadece köşesini gördüğümüzden kamera daha, şey... zarifçe girip çıkanları göstermiyor."</p>

  <p>"Yani Frost'la ben hırsızlık yapmaya kalksak çuvallardık" dedi Jane.</p>

  <p>Gilliam gülümsedi. "Dedektif Johnny ise iyi bir hırsız olurdu."</p>

  <p>Jane iç geçirdi. "Yani bu kameradan hayır yok."</p>

  <p>"O davetsiz misafirin sadece bu vakitte binaya girdiğini varsayarsak."</p>

  <p>Jane tütsü kokusunu, tabaktaki taze portakalları anımsadı.</p>

  <p>Birisi o daireye düzenli olarak giriyordu, Wu VVeimin'ın anısına adak bırakıyordu. "Geri dönün" dedi. "İki gece öncesine donup oynatın."</p>

  <p>Gilliam başıyla onayladı. "Bakmaya değer."</p>

  <p>Monitördeki zaman göstergesi kırk sekiz saat öncesini, 21.38'i gösterdi. Video tekrar ilerlerken, 22.00'ye ve ardından gece yarısına geçerken, sokaktan geçen yayaların hızlandırılmış hareketleri titrekti. 02.00'de Knapp Sokağı boştu, sokağın sabit görüntüsünde yalnızca bir kâğıt parçasının titreşmesini seyrettiler.</p>

  <p>03.02'de Jane onu gördü.</p>

  <p>Yangın merdiveni sahanlığında bir gölge hafifçe kımıldamıştı sadece, ama Jane'in sandalyesinde öne eğilmesine yetti bu. "Durun. Geri alın!" diye bağırdı.</p>

  <p>Gilliam videoyu geri aldı ve yangın merdivenini karartan bir gölgenin görüntüsünü dondurdu.</p>

  <p>"Pek bir şey anlaşılmıyor" dedi Johnny. "Kedi gölgesi olabilir."</p>

  <p>"O binaya birileri girdiyse" dedi Frost, "dışarı çıkmaları gerekir, değil mi?"</p>

  <p>"Öyleyse sonra olanlara bakalım" diyen Gilliam videoyu ileri oynattı. Dakikaların geçmesini seyrettiler. İki sarhoş adamın Knapp Sokağı'nda yalpalayarak yürüyüp köşeyi döndüğünü gördüler.</p>

  <p>Birkaç saniye sonra Jane nefesini tutarak fısıldadı. <i>"Orada."</i></p>

  <p>Gilliam görüntüyü dondurdu ve yangın merdiveninde çömelmiş gölgeye baktı. "Bu ne yahu?" dedi usulca.</p>

  <p>"Bir şey gördüğümü <i>söylemiştim</i> size" dedi Frost. "İşte <i>bu."</i></p>

  <p>"Neye baktığımızı bile bilmiyorum" dedi Johnny. "Yüzü görünmüyor, insan olduğundan bile emin olamayız."</p>

  <p>"Ama iki ayaklı" dedi Frost. "Bakın, nasıl çömelmiş. Sıçramak üzereymiş gibi."</p>

  <p>Jane'in cep telefonu çaldı; bu ses öyle irkilticiydi ki Jane sakinleşmek için telefonu açmadan önce derin bir nefes almak zorunda kaldı. "Dedektif Rizzoli."</p>

  <p>"Sesli mesaj bırakmışsınız" dedi bir adam. "O yüzden aradım. Ben Lou Ingersoll."</p>

  <p>Jane sandalyesinde doğruldu. "Dedektif Ingersoll, bütün hafta boyunca size ulaşmaya çalıştık. Sizinle konuşmamız gerek."</p>

  <p>"Hangi konuda?"</p>

  <p>"Çin Mahallesi'nde işlenen bir cinayetle ilgili. Geçen çarşamba gecesi işlendi. Kurbanın kimliği bilinmiyor, otuz yaşlarında bir kadın."</p>

  <p>"Boston polis teşkilatından on altı yıl önce emekli olduğumu biliyorsunuz, değil mi? Beni niye arıyorsunuz ki?"</p>

  <p>"Bu ölümün sizin eski vakalarınızdan biriyle bağlantılı olabileceğini düşünüyoruz. Red Phoenix katliamıyla."</p>

  <p>Uzun bir sessizlik oldu. "Bu konuyu telefonda konuşmak istediğimi sanmıyorum" dedi adam.</p>

  <p>"Yüz yüze konuşsak olur mu efendim?"</p>

  <p>Jane adamın yürüdüğünü işitti. Güçlükle aldığı solukları işitti. "Tamam, o araba artık gitti galiba. Lanet olası plakasını alsaydım keşke."</p>

  <p>"Hangi araba?"</p>

  <p>"Eve döndüğümden beri sokağın karşı tarafında park halinde duran minivan. Ben kuzeydeyken evime gizlice giren orospu çocuğuna aittir herhalde."</p>

  <p>"Tam olarak neler oluyor?"</p>

  <p>"Hemen şimdi buraya gelin, size teorimi anlatayım."</p>

  <p>"Dedham'deyiz. Oraya gelmemiz en az yarım saati bulur. Şimdi konuşamayacağımızdan emin misiniz?"</p>

  <p>Jane adamın tekrar yürüdüğünü işitti. "Telefonda bir şey söylemek istemiyorum. Kimin dinlediğini bilmiyorum ve o kadına söz verdim, onu bu işe bulaştırmayacağımı söyledim. O yüzden buraya gelmenizi bekleyeceğim."</p>

  <p>"Mesele nedir?"</p>

  <p>"Kızlar, dedektif dedi adam. "Mesele, o kızlara olanlar."</p>

  <div>
    <br />
  </div>

  <div>
    <br />
  </div>

  <p>"En azından artık bana inanıyorsun" dedi Frost, Jane'le birlikte arabayla Boston'a giderken. "Sen de gördün."</p>

  <p>"O videoda ne gördüğümüzü bilmiyorum" dedi Jane. "Mantıklı bir açıklaması vardır eminim."</p>

  <p>"O kadar hızlı hareket eden bir insan görmedim hiç."</p>

  <p>"Sence neydi peki?"</p>

  <p>Frost pencereden dışarı baktı. "Bu dünyada anlamadığımız bir sürü şey var Rizzoli. Bunlar öyle eski, öyle tuhaf şeyler ki, var olabileceklerini kabul edemiyoruz." Bir an duraksadı. "Bir ara Çinli bir kızla çıkmıştım."</p>

  <p>"Öyle mi? Ne zaman?"</p>

  <p>"Lisedeyken. Kız ailesiyle birlikte Şanghay'dan yeni göç etmişti. Cidden çok tatlı bir kızdı, çok utangaçtı. Ve epey eski kafalıydı."</p>

  <p>"Alice'le evleneceğine o kızla evlenmeliydin belki de."</p>

  <p>"Eh, şimdi geçmişe bakınca öyle düşünmek kolay. Hem zaten yürümezdi, çünkü kızın ailesi onun beyaz biriyle birlikte olmasına karşıydı. Ama büyük büyükannesi beni sevmişti. Onu ciddiye alan tek kişi olduğum irin sanırım."</p>

  <p>"Seni sevmeyen yaşlı kadın var mı Frost?"</p>

  <p>"Anlattığı öyküleri dinlemeyi severdim. O anlatırken Jade bana tercüme ederdi. O kadın bana Çin'le ilgili öyle şeyler anlattı ki, birazı bile doğruysa..."</p>

  <p>"Nasıl şeyler?"</p>

  <p>Frost, Jane'e baktı. "Hayaletlere inanır mısın?"</p>

  <p>"Şimdiye kadar kaç ceset gördük? Hayalet diye bir şey olsa, şimdiye kadar en az bir tane görürdük herhalde."</p>

  <p>"Jade'in büyük büyükannesi, Çin'de hayaletlerin cirit attığını söyledi. Çin çok kadim olduğu ve orada milyonlarca insan öldüğü içinmiş. Bir şekilde bir yerde olmaları gerekiyormuş. Cennete gitmezlerse burada olmaları gerekiyormuş. Etrafımızda."</p>

  <p>Jane bir trafik lambasında arabayı durdurdu. Işığın değişmesini beklerken, bu şehirde kaç hayaletin olabileceğini merak etti. Tam burada, iki yolun kesiştiği bu yerde kaç hayaletin olabileceğini. Yüzyıllar boyunca ölen onca insan göz önüne alındığında, Boston hayaletli bir şehir olmalıydı mutlaka.</p>

  <p>"Yaşlı Bayan Chang çılgınca gelen şeyler anlattı bana, ama <i>o</i> inanıyordu. Su üstünde yürüyen kutsal insanlardan bahsetti. Havada uçabilen, görünmez olabilen dövüşçü keşişlerden."</p>

  <p>"Fazla kungfu filmi izlemiş anlaşılan."</p>

  <p>"Ama efsanelerde gerçeklik payı vardır mutlaka, değil mi? Belki de biz Batılılar anlayamadığımız şeyleri kabullenemeyecek kadar dar görüşlüyüz ve bu dünyada farkında olmadığımız öyle çok şey var ki. Çin Mahallesi'ndeyken bunu hissetmiyor musun? Ben ne zaman oraya gitsem göremediğim şeyleri, körlüğüm yüzünden fark edemediğim bütün o tuhaf ipuçlarını merak ediyorum. O tozlu aktarlara giriyorum ve kavanozlardaki tuhaf, kurutulmuş şeyleri görüyorum. Bize sadece hokus pokus gibi geliyor, ama ya kavanozdaki o şey cidden kanseri iyileştirebiliyorsa? Veya yüz yaşına kadar yaşamanı sağlayabilirse? Çin beş bin yıllık bir uygarlık. Bir şeyler biliyor olmalılar. Bize asla söylemedikleri sırlar."</p>

  <p>Jane peşlerinden gelen Johnny'nin arabasını dikiz aynasından görebiliyordu. Adamın bu sözleri duysa ne düşüneceğini, egzotik ve gizemli Çinliler hakkındaki bu konuşmadan rahatsızlık duyup duymayacağını merak etti. Yeşil ışık yandı.</p>

  <p>Gaza basan Jane kavşaktan geçerken "Bunları Johnny'ye söyleme bence" dedi.</p>

  <p>Frost başını iki yana salladı. "Kızar herhalde. Ben ırkçı değilim. Tamam mı? Çinli bir kızla çıktım sonuçta."</p>

  <p>"Buna kızacağı kesin."</p>

  <p>"Ben görmediğimiz şeyleri anlamaya çalışıyorum sadece, açık görüşlü olmaya çalışıyorum."</p>

  <p>"Ben bütün bunların birbiriyle bağlantısını anlamıyorum. Çatıdaki ölü kadın. Eski bir cinayet-intihar vakası. Şimdi de Ingersoll, evinin önündeki bir minivandan gözetlendiğini söylüyor. Ve kızlarla ilgili bir şeyler."</p>

  <p>"Neden telefonda konuşmak istemiyormuş? Kimin dinlediğini düşünüyormuş ki?"</p>

  <p>"Söylemedi."</p>

  <p>"Birisi telefonunun dinlendiğinden bahsetmeye başladı mı zihnimde zırdeli alarmı çalıyor. Paranoyak gibi mi konuşuyordu peki?"</p>

  <p>"Kaygılı gibiydi. Ve <i>o kadın</i> dedi. <i>0 kadını</i> bu işe bulaştırmayacağına söz vermiş."</p>

  <p>"İris Fang'ı mı?"</p>

  <p>"Bilmiyorum."</p>

  <p>Frost ileriye, yola baktı. "Silahlıdır herhalde, eski polis sonuçta. Bu işi acele etmeden, tatlı dille halledelim. Onu ürkütme."</p>

  <p>On beş dakika sonra Jane arabayı Ingersoll'un evinin önüne yanaştırdı, Johnny de hemen arkalarına park etti. Hep birlikte arabalarından çıkıp kapılan aynı anda kapadılar. Üç katlı evin ışıkları açıktı, ama Frost zili çalınca kapı açılmadı. Frost tekrar zili çaldı ve pencereye vurdu.</p>

  <p>"Onu arayayım" diyen Jane cep telefonunu çıkarıp Ingersoll'un numarasına dokundu. Adamın telefonunun evin içinde bir yerlerde çaldığını duydular. Dördüncü çalıştan sonra telesekreter devreye girip kısa bir mesaj verdi. <i>Şu an cevap veremiyorum. Mesaj bırakın.</i></p>

  <p>"İçeride bir şey göremiyorum" dedi Johnny, perdeli ön pencerelerden içeri bakmaya çalışırken.</p>

  <p>Jane telefonu kapatıp Frost'a "Sen zili çalmaya devam et" dedi. "Johnny, biz arkaya gidelim. Bizi duyamıyordur belki de."</p>

  <p>Johnny'yle birlikte binanın yan tarafından dolanan Jane, Frost'un ön kapıyı çalmayı sürdürdüğünü duyabiliyordu. Binaların arasındaki dar patika karanlıktı ve üzerinde otlar bitmişti. Jane ıslak yaprak kokusu aldı, ayakkabılarının ıslak çimenlere gömüldüğünü hissetti. Bir pencerenin ardından televizyonun mavi ışığım görünce duraksayıp oturma odasına, açık televizyona baktı. Kahve masasında bir cep telefonu ve yansı yenmiş bir sandviç vardı.</p>

  <p>"Bu pencerenin mandalı takılı değil" dedi Johnny. "İçeri girebilirim. Girmemi istiyor musun?"</p>

  <p>Gölgede bakıştılar, ikisi de bir eve sözlü veya yazılı izin olmadan girmenin sonuçlarını düşünüyordu.</p>

  <p>"Bizi davet etti sonuçta" dedi Jane. "Belki de tuvalettedir ve bizi duyamıyordur."</p>

  <p>Johnny pencereyi açtı. Pervaza birkaç saniyede tırmanıp evin içine sessizce girdi. <i>Bunu nasıl becerdi yahu?</i> diye düşündü Jane, göğüs hizasındaki pencereye bakarken. Bu adam istese gerçekten muhteşem bir hırsız olurdu.</p>

  <p>"Dedektif Ingersoll?" diye seslendi Johnny yan odaya geçerken. "Boston polis teşkilatı. Burada mısınız?"</p>

  <p>Jane pencereye uflaya puflaya tırmanmayı düşündü, ama o pervaza çıkmayı başarana kadar Johnny ön kapıyı açardı zaten.</p>

  <p>"Rizzoli, o burada! Yerde yatıyor!"</p>

  <p>Johnny'nin seslenişi Jane'in karar vermesini sağladı. Pervaza tutundu ve tam pencereden içeri balıklama dalacakken çalıların hışırdadığını, karanlığın içinden ayak sesleri geldiğini işitti.</p>

  <p><i>Evin arkasında. Zanlı kaçıyor.</i></p>

  <p>Takibe başlayan Jane binanın arka tarafına vardığında bir karaltının çiti aşıp diğer tarafa atladığını gördü.</p>

  <p>"Frost! Desteğe ihtiyacım var!" diye haykırarak çite doğru koştu. Adrenalin sayesinde çiti bir çırpıda aşarken avuçlarına kıymıklar battı. Diğer tarafa atladı ve ayakkabıları kaldırıma çarpınca kavalkemiklerine kadar sarsıldığını hissetti.</p>

  <p>Avını görebiliyordu. <i>Bir adam.</i></p>

  <p>Arkasındaki çite birisinin tırmandığını işitti, ama Frost'un mu yoksa Johnny'nin mi tırmandığını görmek için dönüp bakmadı. İlerideki figüre odaklanmayı sürdürdü. Ona yaklaşıyordu, bütün giysilerinin siyah olduğunu görecek kadar yaklaşmıştı. Suç işlemeye uygun bir kıyafetti bu kesinlikle. <i>Ama bu polis kızdan kaçabilecek kadar hızlı değilsin.</i></p>

  <p>Arkasından gelen ayak sesleri geride kaldı, ama Jane yavaşlamadı, avına kaçıp gitme fırsatı vermedi. Aralarında sadece yirmi-otuz metre kalmıştı şimdiden.</p>

  <p>"Polis!" diye haykırdı Jane. "Kımıldama!"</p>

  <p>Adam sağa sapıp binaların arasına daldı.</p>

  <p>Jane buna sinirlendi. Hiddetin verdiği güçle koşarak köşeyi dönünce kendini bir ara sokakta buldu. Burası karanlıktı, fazla karanlıktı. Koşarken ayak seslerinin yankılarını duyuyordu; altı adım attıktan sonra yavaşladı. Durdu.</p>

  <p><i>Nerede? Nereye gitti,</i></p>

  <p>Silahını çekmişti, kalbi kül kül alıyordu; gölgelere bakındı. Çöp lenekeleri gördü, kınk cam şıngırtıları duydu.</p>

  <p>Sırtına, kürekkemiklerinin arasına bir kurşun çarptı. Darbenin etkisiyle uçup yere yüzükoyun kapaklanırken avuçları asfaltla sıyrıldı. Silahı ellerinden uçup gitti. Çelik yeleği onu kurtarmıştı, ama kurşun nefesini kesmişti ve yerde sersemlemiş halde yatıyordu; tabancası ulaşamayacağı bir yerlerdeydi.</p>

  <p>Birisinin ağır ağır yaklaştığını duyunca dizlerinin üstünde güçlükle doğrularak silahını el yordamıyla aradı.</p>

  <p>Ayak sesleri tam arkasında kesildi.</p>

  <p>Jane arkasına dönünce, tepesinde duran bir adamın siluetini gördü. Gölgeler adamın yüzünü gizlese de Jane uzaktaki bir sokak lambasının ışığı sayesinde onun kolunu kaldırdığını gördü. Başına doğrultulan tabancanın hafifçe ışıldadığını da. Hızlı ve etkili bir son olacaktı bu; katille kurban bakamayacaklardı. <i>Gabriel,</i> diye düşündü Jane. <i>Regina. İkinizi de ne çok sevdiğimi söyleme fırsatı bulamadım hiç.</i></p>

  <p>Ölüm'ün gecenin içinde fısıldadığını duydu, kulağının dibinden esen rüzgâr gibi tısladığını hissetti. Yüzüne bir şey sıçrayınca gözlerini kırpıştırdı. Gözlerini tekrar açtığında, tepesinde duran siluet öne doğru düşmeye başlamıştı bile. Jane'in bacaklarının üstüne bir ağaç gibi devrildi. Adamın ağırlığının altında hareketsiz kalan Jane, giysilerine nüfuz eden ılık sıvıyı hissetti. O bakır kokusunu gayet iyi tanıyordu.</p>

  <p>Karanlıkta bir şey soluyordu, daha birkaç saniye önce tabancalı adamın durduğu yerde duran bir şey. Jane onun yüzünü göremedi, siyah bir oval ve gri saç halesi gördü sadece. Karşısındaki şey tek kelime etmedi, ama sırtını dönerken elinde bir şey parıldadı, kavisli bir ışık yansıması belirdi bir an. Gölge diğer gölgelerin arasına karışırken Jane rüzgâra ait olduğunu düşündüğü bir ses duydu. Sonra tek başına kaldı; asfaltta yatıyordu hâlâ, kanını onun giysilerine akıtan bir adamın altında kısılıp kalmıştı.</p>

  <p>"Rizzoli? <i>Rizzoli?</i></p>

  <p>Jane bacaklarını kımıldatmasını engelleyen cesetten kurtulmaya çalıştı. "Buradayım! Frost!"</p>

  <p>Uzakta bir el fenerinin huzmesi titreşti. Yaklaşırken ara sokağı taradı.</p>

  <p>Jane homurdanarak cesedi üstünden itmeyi başardı sonunda. Bu ölü bedene dokunduğu için ürpererek geri çekildi. "Frost" dedi.</p>

  <p>Işık doğruca gözlerine gelince elini kaldırdı.</p>

  <p>"Tanrım" diye haykırdı Frost "Sen iyi... "</p>

  <p>"İyiyim. Bir şeyim yok!" Jane derin bir soluk alınca, kurşunun çarptığı yerin hâlâ sızladığını fark etti. "Yani yok galiba."</p>

  <p>"Bu kanlar..."</p>

  <p>"Benim değil. Onun."</p>

  <p>Frost el fenerini cesede doğru tutunca, afallayan Jane öyle derin bir soluk aldı ki kaburgaları acıdı. Ceset yüzükoyun yatıyordu, kopmuş kafasıysa bir metre ötedeydi. Gözleri onlara bakıyordu, ağzı son bir şaşkınlık iniltisiyle açılmıştı sanki. Jane düzgünce kesilmiş boyna bakarken, sırılsıklam olup bacaklarına yapışmış pantolonunu fark etti birden. Gece etrafında dönmeye başladı ve Jane sendeleyerek gerileyip bir binaya yaslandı, başını eğdi; kusmamaya çalışıyordu.</p>

  <p>"Neler oldu?" dedi Frost.</p>

  <p>"Onu gördüm" diye fısıldadı Jane. "O şeyi. Senin o çatıdaki yaratığı." Bacakları eriyip gidiyor gibiydi; aşağı kayıp yere çöktü. "Demin hayatımı kurtardı."</p>

  <p>Uzun bir sessizlik oldu. Ara sokakta esen rüzgârın savurduğu tozlar Jane'in gözlerini acıtıyor ve yüzüne çarpıyordu. <i>Ölecektim,</i> diye düşündü. <i>Burada beynimde bir kurşunla yatıyor olacaktım. Oysa bu gece evime gideceğim. Kocama sarılacağım ve bebeğimi öpeceğim. Ve bu mucizeyi gecenin içinden çıkıp gelen o şeye borçluyum, her ne ise.</i></p>

  <p>Başını kaldırıp Frost'a baktı. "Görmüş olmalısın. Demin."</p>

  <p>"Hiçbir şey görmedim."</p>

  <p>"Sen sokağa girerken o koşarak yanından geçmiş olmalı."</p>

  <p>Frost başını iki yana salladı. "Çatıdaki gibi oldu. Onu gören tek kişi bendim ve bana inanmamıştın."</p>

  <p>Jane cesede baktı tekrar. Başsız cesedin hâlâ elinde tuttuğu tabancaya. "Artık inanıyorum."</p>
</body>
</html>
