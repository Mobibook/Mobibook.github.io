<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>7</h1>

  <p>Dragon and Stars Dövüş Sanatları Akademisi, Harrison Caddesindeki eski bir kagir binanın ikinci katındaydı; Jane ile Frost dar merdivenleri çıkarken bir ağızdan konuşan insanları, homurtuları ve ayak seslerini duyabiliyorlardı ve soyunma odalarından gelen ter kokusunu şimdiden alabiliyorlardı. Stüdyonun içindeki, pijamaya benzer siyah kostümler giymiş on kadar öğrenci yaptıkları hareketlere öyle odaklanmışlardı ki, hiçbiri iki dedektifin içeri girdiğini fark etmemiş gibiydi. Soluk bir dövüş sanatları posteri sayılmazsa, içerideki tüm duvarlar çıplaktı ve yıpranmış ahşap zeminde hiç eşya yoktu. Kimsenin ilgilenmediği Jane ile Frost bir an kapının yanında durup öğrencilerin sıçrayarak tekme atmalarım seyrettiler.</p>

  <p>Genç bir Asyalı kadın sıradan çıktı birden ve "Egzersizi tamamlayın!" diye emretti. Sonra iki ziyaretçiye yaklaştı. Dansçı gibi zayıftı, kızarmış ve terlemişti, ama harcadığı efora karşın soluk soluğa kalmış gibi görünmüyordu hiç. "Yardımcı olabilir miyim?" diye sordu.</p>

  <p>"Biz Boston polis teşkilatındanız. Ben Dedektif Jane Rizzoli, yanımdaki de Dedektif Frost. Bu stüdyonun sahibiyle konuşmak istiyoruz."</p>

  <p>"Kimlik görebilir miyim?" Sertçe dile getirilen bu talep, Jane'in liseden yeni mezun olmuş gibi görünen birinden bekleyeceği bir şey değildi hiç. Kız Jane'in kimliğini incelerken, Jane de kızı inceledi. <i>Göründüğü kadar genç olmayabilir,</i> diye düşündü. Kız yirmilerinin başındaydı, konuşmasına bakılırsa Çin kökenli Amerikalıydı, sol önkolunda kaplan dövmesi vardı. Kısa ve dik saçıyla ve hırçın bakışlarıyla, ufak tefek ama tehlikeli bir Asyalı Got kıza benziyordu. '</p>

  <p>Kız kimliği geri verdi. "Anladığım kadarıyla cinayet masasındansınız. Burada ne işiniz var?"</p>

  <p>"Önce adınızı sorabilir miyim?" dedi Jane not defterini çıkararak.</p>

  <p>"Bella Li. İlk ve orta düzey sınıflara ders veriyorum."</p>

  <p>"Öğrencileriniz muhteşem" dedi Frost hayretle. Sıçrayarak havada dönen öğrencileri seyrediyordu hâlâ.</p>

  <p>"Bu orta düzey sınıf. Gelecek ay New York'ta düzenlenecek bir dövüş sanatları gösterisine hazırlanıyorlar. Şimdi leopar hareketlerini çalışıyorlar."</p>

  <p>"Leopar mı?"</p>

  <p>"Kuzey Çin'in kadim hayvan tekniklerinden biridir. Leopar hızına ve agresifliğine güvenir, bu egzersizde görüldüğü gibi. Her hayvan tekniği, o hayvanın doğasını yansıtır. Yılan kurnaz ve kaygandır. Leylek denge ve sakınma uzmanıdır. Maymun hızlı ve akıllıdır. Öğrenciler kendi kişiliklerine en çok uyan hayvanı seçerler ve o formda ustalaşırlar."</p>

  <p>Frost güldü. "Kungfu filmlerindeki gibi."</p>

  <p>Kız ona buz gibi bir bakış fırlattı. "Bu sanatın adı <i>vuşu'dur</i> ve binlerce yıl önce icat edildi. O filmlerde gördüğünüz şeyler yalan, Hollywood saçmalıkları." Kız duraksadı. Öğrenciler egzersizlerini bitirmişlerdi ve ona bakarak talimat bekliyorlardı. Kız "Kılıçları alın. Kılıç egzersizi" diye emredince öğrenciler bir silah rafına gidip oradaki tahta egzersiz kılıçlarını aldılar.</p>

  <p>"Buranın sahibiyle görüşebilir miyim?" diye sordu Jane.</p>

  <p><i>"Sifu</i> Fang arka odada, bir öğrencisine özel ders veriyor."</p>

  <p>"O isim nasıl telaffuz ediliyor? Başta söylediğiniz..."</p>

  <p><i>"Sifu</i>&nbsp;isim değildir" diye karşılık verdi Bella ters ters. "Çincede 'usta' veya 'öğretmen' anlamına gelir. Saygı ifade eden bir terimdir."</p>

  <p><i>"Ustayla</i> görüşebilir miyiz peki?" dedi Jane öfkeyle; kızın tavrına sinirlenmişti. "Buraya çene çalmaya gelmedik Bayan Li. Resmi bir soruşturma sebebiyle geldik."</p>

  <p>Bella karar vermeye çalıştı. Öğrenciler kılıç egzersizine başlayınca odada tahta kılıç takırtıları duyuldu. "Bir dakika" dedi kız sonunda. Bir kapıyı çaldı, bir an saygıyla bekledi ve ardından kapıyı açıp <i>"Sifu,</i> iki polis seninle görüşmek istiyor" dedi.</p>

  <p>"İçeri gönder" dedi bir ses. Bir kadın.</p>

  <p>Onları ağırlamak için sandalyesinden kalkan Çinli kadın, genç ve esnek Bella Li'nin tersine yavaş hareket ediyordu; eklemleri ağrıyordu sanki, oysa yalnızca ellilerinin ortalarında gibiydi. Yüzü orta yaşlı görünüyordu ve uzun siyah saçında sadece birkaç gri tel vardı. Jane ile Frost'un karşısında imparatoriçe gibi haşmetle durdu. Jane'in boyunda olsa da, soylu edası sebebiyle çok daha uzun boylu görünüyordu. Yanında duran, altı yaşlarındaki, küçük, sarışın oğlan çocuğu dövüş sanatlan kostümü giymişti ve sımsıkı tuttuğu tahta sopa neredeyse onun boyundaydı.</p>

  <p>"Ben İris Fang" dedi kadın. "Size nasıl yardımcı olabilirim?" Jane kadının yurtdışında doğduğunu hem resmi tavrından hem de şivesinden anladı.</p>

  <p>"Dedektif Rizzoli, Dedektif Frost" dedi Jane. Oğlan çocuğuna baktı; çocuk ona korkusuz ve hırçın bakışlarla karşılık verdi. "Öğrenciniz dışarı çıkabilir mi? Yalnız konuşmamız gerek hanımefendi."</p>

  <p>İris başıyla onayladı. "Bella, Adam'ı diğer odaya götür, annesini beklesin."</p>

  <p>"Ama <i>Sifu"</i> diye itiraz etti çocuk, "sana maymun sırığıyla nasıl egzersiz yaptığımı göstermek istiyorum!"</p>

  <p>Çocuğa tepeden bakan İris gülümsedi. "Gelecek hafta gösterirsin Adam" dedi, onun saçını sevgiyle okşayarak. "Maymunlar sabretmeyi de öğrenmelidir. Hadi git şimdi." Bella çocuğu odadan çıkanrken İris gülümsemeyi sürdürdü.</p>

  <p>"O küçük adam dövüş sanatları öğrencisi mi?" dedi Frost.</p>

  <p>"Hem yetenekli hem de tutkulu. Herkese ders vermem ben." İris artık gülümsemiyordu ve ziyaretçilerini soğukkanlılıkla inceliyordu. Hangi ziyaretçinin otorite sahibi olduğunu anlamışçasına bakışlarını Jane'e dikti. "Polislerin stüdyomda ne işi var?"</p>

  <p>"Biz Boston polis teşkilatı cinayet masasındanız" dedi Jane. "Dün gece Çin Mahallesi'nde olan bir olayla ilgili birkaç soru sormak istiyoruz size."</p>

  <p>"Çatıdaki kadın cesediyle ilgili sanırım."</p>

  <p>"Biliyorsunuz demek."</p>

  <p>"Herkes ondan bahsediyor. Burası küçük bir mahalledir ve her Çin köyünde olduğu gibi burada da dedikoducular ve işgüzarlar var. Kadının boğazı kesilmiş, eli de kesilip çatıdan aşağı atılmış. Tabancası varmış."</p>

  <p><i>Bunları her kim söylediyse, gereğinden fazla şey biliyorlar,</i> diye düşündü Jane.</p>

  <p>"Bunlar doğru mu?" diye sordu İris.</p>

  <p>"Bu konuda konuşamayız" dedi Jane.</p>

  <p>"Ama bunun için gelmediniz mi? Bu konuda konuşmak için?" dedi İris sakince.</p>

  <p>Bir an bakıştılar ve Jane birden bilgi peşinde olan tek kişinin kendisi olmadığım anladı. "Size bir fotoğraf göstermek istiyorum" dedi.</p>

  <p>"Bana gelmenizin bir sebebi var mı?" diye sordu İris.</p>

  <p>"Mahalledeki birçok insanla konuşuyoruz."</p>

  <p>"Ama fotoğraf meselesini ilk kez duyuyorum. Başkasına göstermiş olsanız <i>mutlaka</i> duyardım."</p>

  <p>"Önce size bir fotoğraf göstermem gerekiyor. Sonra da sebebini söyleyeceğim." Jane, Frost'a baktı.</p>

  <p>"Bunu görmeniz gerektiği için üzgünüm hanımefendi" dedi Frost. "Biraz rahatsız olabilirsiniz. Önce oturmak ister inisiniz?"</p>

  <p>Alçak ve saygılı ses tonu İris'in gözlerindeki soğukluğu biraz azaltmış gibiydi. Kadın başıyla onayladı. "Bugün kendimi yorgun hissediyorum. Oturmalıyım belki de, teşekkürler."</p>

  <p>Frost yakındaki bir sandalyeyi kaptı hemen; İris'in otururken rahatlayıp iç geçirmesi, adamın jestinden çok memnun kaldığını gösteriyordu. Frost ancak bundan sonra, Maura'nın morgdan e-postayla gönderdiği dijital görüntüyü gösterdi. Her ne kadar kurbanın boynu örtülmüş olsa da yüzünün solgunluğu, açık ağzı ve kısık gözleri, bunun ölü bir kadirim fotoğrafı olduğunu gösteriyordu.</p>

  <p>İris fotoğrafa tam bir dakika boyunca, yüz ifadesini değiştirmeden baktı.</p>

  <p>"Hanımefendi?" dedi Frost. "Onu tanıyor musunuz?"</p>

  <p>"Güzel kadın, değil mi?" diyen İris başını kaldırdı. "Ama onu tanımıyorum."</p>

  <p>"Onu hiç görmediğinizden emin misiniz?"</p>

  <p>"Otuz beş yıldır Çin Mahallesi'nde oturuyorum, kocamla birlikte Tayvan'dan göç ettiğimden beri. Bu kadın benim mahallemde oturuyor olsa onu tanırdım." Jane'e baktı. "Bana sadece bunu sormak için mi geldiniz?"</p>

  <p>Jane hemen yanıt vermedi, çünkü pencerenin yanından kıvrılarak çıkan yangın merdivenini fark etmişti. <i>Bu odadan çatıya çıkılabilir,</i> diye düşündü. Oradan da bu bloktaki bütün çatılara ulaşılabilirdi, kurbanın öldüğü binanın çatısı da dahil olmak üzere. İris'e döndü. "Burada kaç kişi çalışıyor?"</p>

  <p>"Ben başöğretmenim."</p>

  <p>"Peki ya demin bizi içeri alan genç kadın?" Jane not defterindeki isme göz attı. "Bella Li."</p>

  <p>"Bella neredeyse bir yıldır yanımda çalışıyor. Bazı sınıflara ders veriyor ve özel öğrencilerinden para alıyor."</p>

  <p>"Kocanızdan bahsetmiştiniz. Bay Fang da burada mı çalışıyor?"</p>

  <p>Kadın gözlerini birkaç kez kırpıştırıp bakışlarını kaçırdı. "Kocam öldü" dedi usulca. "James öleli on dokuz yıl oluyor."</p>

  <p>"Bunu duyduğuma üzüldüm Bayan Fang" dedi Frost usulca. Samimi olduğu belliydi.</p>

  <p>Bir an sessizlik oldu, yan odadan gelen egzersiz sesleri, tahta kılıçlarının yüksek takırtıları duyuluyordu sadece.</p>

  <p>"Bu okulun tek sahibi benim" dedi İris. "Yani sorularınız varsa, soracağınız kişi benim." Doğruldu. Soğukkanlılığını geri kazanmıştı. Kendisine en çok zorluk çıkarabilecek kişinin o olduğunu anlamışçasına bakışlarını Jane'e dikti. "Bu ölü kadını tanıyor olabileceğimi düşünmenizin sebebi nedir?"</p>

  <p>Bu sorunun yanıtını daha fazla erteleyemezlerdi. "Bu sabah kurbanın arabasını bulduk, Çin Mahallesi'ndeki bir otoparkta" dedi Jane. "Arabadaki GPS ünitesinin hafızasındaki adreslerden biri size aitti."</p>

  <p>İris kaşlarını çattı. "Buranın adresi miydi? Stüdyonun?"</p>

  <p>"Burası kurbanın varış noktasıydı. Sebebini biliyor musunuz?"</p>

  <p>"Hayır." Kadın hemen yanıt vermişti.</p>

  <p>"Çarşamba akşamı nerede olduğunuzu sorabilir miyim Bayan Fang?"</p>

  <p>İris duraksadı ve gözlerini kısarak Jane'e baktı. "Akşamleyin ders verdim. Sonra da yürüyerek eve gittim."</p>

  <p>"Buradan kaçta çıktınız?"</p>

  <p>"On civarı. Onu çeyrek geçe evdeydim. Buradan Tai Tung Village'a yürüyerek çabucak gidiliyor. Hudson Sokağı'nda oturuyorum, Çin Mahallesi'nin sınırında."</p>

  <p>"Yürürken yanınızda biri var mıydı?"</p>

  <p>"Yalnızdım."</p>

  <p>"Peki, yalnız mı yaşıyorsunuz?"</p>

  <p>"Benim ailem yok dedektif. Kocam öldü, kızımsa..." Kadın duraksadı. "Evet, yalnız yaşıyorum" dedi ve kendisine acınmasını engellemek istercesine başını kaldırdı. Ama gözlerinde yaşlar belirdi birden, gözlerini birkaç kez kırpıştırarak yaşlardan çabucak kurtuldu. Yenilmez görünmeye çalışsa da, kaybetmenin acısını hâlâ hisseden bir kadındı.</p>

  <p>Yan odadaki ders sona ermişti ve merdivenlerden inenlerin ayak seslerini duyabiliyorlardı, İris duvardaki saate bakıp "Birazdan sıradaki öğrencim gelecek" dedi. "İşimiz bitti mi?"</p>

  <p>"Pek sayılmaz" dedi Jane. "Bir sorum daha var. Kurbanın GPS'inde bir adres daha vardı. Buradaki, Boston'daki bir özel meskenin adresi. Louis Ingersoll adlı, emekli olmuş bir Boston polisini tanıyor musunuz?"</p>

  <p>Kadının yanakları bir anda soldu.Oturduğu yerde donakaldı, yüzü taş kesilmişti.</p>

  <p>"Bayan Fang, iyimisiniz?" dedi Prost Kadının omzuna dokununca, temas yüzünden vücudu yanmışçasına geri çekildi kadın.</p>

  <p>"Onu tanıyorsunuz demek" dedi Jane usulca.</p>

  <p>İris yutkundu. "Dedektif Ingersoll'la on dokuz yıl önce tanışmıştım. Kocam ölünce. O..." Kadın sustu.</p>

  <p>Jane ile Frost bakıştılar. <i>Ingersoll cinayet masasında çalışıyordu.</i></p>

  <p>"Bayan Fang" dedi Frost. İris'e tekrar dokununca, kadın bu sefer geri çekilmedi ve adamın elinin omzunda durmasına izin verdi. "Kocanıza ne oldu?"</p>

  <p>İris başını eğdi ve neredeyse duyulmayacak kadar alçak bir sesle yanıt verdi. "Vurularak öldürüldü. Red Phoenix Restoranı'nda."</p>
</body>
</html>
