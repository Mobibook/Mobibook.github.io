<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>16</h1>

  <p>Günbatımında, hava kararırken Knapp Sokağı gölgeli bir kanyondu; dört katlı kagir binaların arası loştu. Bir zamanlar Red Phoenix Restoranı olan yerin önünde duran Jane ile Frost içeri bakmaya çalışıyorlardı. Jane tahta çakılmış pencerelerin ardında yırtılmış ve eskilikten neredeyse şeffaflaşmış incecik perdeler görüyordu sadece.</p>

  <p>Frost kol saatine baktı. "Bay Kwan on beş dakika gecikti."</p>

  <p>"Cep numarası yok mu sende?"</p>

  <p>"Cep telefonu yok sanırım. Bütün gün ofis telefonundan konuştu benimle."</p>

  <p>"Cep telefonu olmayan bir emlakçı, öyle mi?"</p>

  <p>"Umarım birbirimizi doğru anlamışızdır. Epey ağır bir Çin aksanıyla konuşuyordu."</p>

  <p>"Johnny burada olsaydı çok işimize yarardı. O nerede ki?"</p>

  <p>"Buraya geleceğini söylemişti."</p>

  <p>Jane geri geri giderek paslı yangın merdivenine ve tahta çakılmış pencerelere baktı. Daha geçen hafta olay yeri inceleme ekibiyle birlikte bu sokağın çatılarında gezinip mermi kovanı aramıştı. Hemen köşenin ardında, kimliği belirsiz cesedin kesik elinin bulunduğu ara sokak vardı. Bu sokak, bu bina tüm olanların merkezi gibiydi.</p>

  <p>"Epeydir metruk gibi görünüyor" dedi Jane. "Oysa şehir merkezinde; çok pahalı bir mülk olsa gerek."</p>

  <p>"Ama suç mahalli sonuçta. Johnny'nin söylediğine göre bu mahalledekiler hayaletlere gerçekten inanıyorlarmış. Ve hayaletli bir bina kötü şans getirir." Frost duraksayıp sokağa baktı. "Şu gelen bizimki mi acaba?"</p>

  <p>Yaşlı Çinli adam kalçası sakatmış gibi topallayarak yürüyordu ama ayağında parlak beyaz Reebok'larla şaşırtıcı bir canlılıkla hareket ediyordu; engebeli asfalt yolda yürürken bir çöp torbasının üstünden kolayca geçti. Birkaç beden büyük gelen ceketini, gece gezintisine çıkmış şık bir profesör gibi cakayla taşıyordu üstünde.</p>

  <p>"Bay Kwan?"</p>

  <p>"Selam, selam. Siz Dedektif Frost?"</p>

  <p>"Evet beyefendi. Ve ortağım Dedektif Rizzoli."</p>

  <p>Adam gülümseyerek iki parlak altın dişini sergiledi. "Size şimdi söyleyeyim, ben hep kanuna uyarım, tamam? Tamam? Her şey yasal hep."</p>

  <p>"Sizi çağırmamızın sebebi o değil beyefendi."</p>

  <p>"Buranın, Knapp Sokağı'nın yeri çok iyi. Yukarıda üç daire. Aşağıda işyeri için çok iyi mekân. Belki restoran veya depo."</p>

  <p>"Bay Kwan, biz sadece içeriye göz atmak istiyoruz."</p>

  <p>"Arkada, kiracı için iki arabalık park yeri..."</p>

  <p>"Burayı bize gösterecek mi, yoksa satacak mı?" diye mırıldandı Jane.</p>

  <p>"... Hong Kong'daki inşaat şirketi satmak istiyor. Çok ucuza."</p>

  <p>"Niye satılmadı peki?" diye sordu Jane.</p>

  <p>Adam bu soruya şaşırmış gibiydi, satış konuşmasını kesti hemen. Loş ışıkta Jane'i süzerken kaşlarını çatınca yüzündeki kırışıklıklar iyice derinleşti. "Burada kötü şeyler oldu" diye itiraf etti sonunda. "Kiralamak veya satın almak isteyen yok."</p>

  <p>"Biz sadece içeriye bakmak için geldik beyefendi" dedi Frost.</p>

  <p>"Neden? İçerisi boş, görecek şey yok."</p>

  <p>"Polis meselesi. Lütfen kapıyı açın artık."</p>

  <p>Kwan gardiyan anahtarlığı gibi şıngırdayan, birçok anahtarın asılı olduğu bir anahtarlık çıkardı. Loş sokakta doğru anahtarı bulup da kapıyı açması çok uzun sürdü. Kapı sağır edici bir gıcırtıyla açıldı ve bir zamanlar Red Phoenix Restoranı olan yere hep birlikte girdiler. Bay Kwan ışık düğmesine basınca tepedeki çıplak ampul yandı.</p>

  <p>"Burada başka ışık yok mu?" diye sordu Jane.</p>

  <p>Emlakçı tavana bakıp omuz silkti. "Ampul almanın zamanı geldi."</p>

  <p>Jane loş mekânın ortasına gidip etrafa bakındı. Kwan'in söylediği gibi içerisi boştu ve Jane zeminin eskiyip sararmış, çatlak linolyumla kaplı olduğunu gördü. Buranın eskiden restoran olduğu sadece gömme yazarkasa tezgâhından anlaşılabilirdi.</p>

  <p>"Temizlettik, boyattık" dedi Kwan. "Eskisi gibi yaptık, ama hala kimse almak istemiyor." Başını hoşnutsuzlukla salladı "Çinliler fazla batıl inançlı. İçeri adını atmak bile istemiyorlaı</p>

  <p><i>Onları suçlayamam,</i> diye düşündü Jane, teninde soğuk bir nefes fısıldıyordu sanki. <i>Şiddet iz bırakır, sabunla ve çamaşır suyuyla silinemeyecek psişik bir leke bırakır.</i> Çin Mahallesi gibi soyutlanmış bir mahallede, bu binada olanları herkes hatırlardı. Herkes Knapp Sokağı'ndan geçerken ürperiyor olmalıydı. Bu bina yıkılıp da yerine bir başkası inşa edilse bile, binanın çirkin geçmişini bilen herkesin gözünde bu kanlı toprak sonsuza dek hayaletli kalacaktı. Jane linolyuma, bir zamanlar kan akmış zemine baktı. Duvarlar tekrar boyanmış ve kurşun delikleri kapatılmış olsa da, bu zeminin kıyısında köşesinde o kanların kimyevi izleri vardı hâlâ. Jane incelediği bir suç mahalli fotoğrafını anımsadı birden. Yerdeki karton yemek kutularının arasında iki büklüm yatan cesedi.</p>

  <p><i>Burası Joey Gilmore'un öldüğü yer.</i></p>

  <p>Yazarkasa tezgâhına bakınca, bir başka suç mahalli fotoğrafını anımsadı: şık garson yeleğiyle siyah pantolon giymiş, gözlüğü yere düşmüş James Fang'ın cesedini. Adam tezgâhın ardına yığılmış, etrafına da dolar banknotları saçılmıştı.</p>

  <p>Jane döndü. Bir zamanlar dört kişilik bir masanın durduğu köşeye baktı. Dina ve Arthur Mallory'nin o masada oturduklarını, çay içtiklerini, soğuk mart gecesinde üşüdükten sonra burada ısındıklarını hayal etti. O görüntü bir anda kayboldu ve yerini saatler sonra çekilen polis fotoğrafları aldı. Arthur Mallory hâlâ sandalyesinde oturuyordu, masaya yüzüstü yığılmıştı, etrafında devrilmiş çay fincanları vardı. Karısı Dina'ysa bir metre ötede, yerde yüzükoyun yatıyordu; panikle kaçmaya çalışırken sandalyesini devirmişti. Bu boş odada duran Jane tabanca patlamalarının yankılarını, kınlan porselenlerin şangırtısını duyabiliyordu.</p>

  <p>Mutfağa, aşçının öldüğü yere doğru döndü. O kapı eşiğinden geçmek istemedi birden, içeri önce Frost girdi ve ışığı açtı. Yine tek bir ampul yandı. Adamın peşinden giden Jane kararmış bir fırın, bir buzdolabı ve paslanmaz çelikten tezgâhlar gördü loş ışıkta. Beton zemin zamanla yıpranıp delik deşik olmuştu.</p>

  <p>Jane mahzen kapısına yöneldi. Aşçı Wu Weimin burada, o kapıya yaslanarak son nefesini vermişti. Jane aşağı bakarken buradaki zeminin daha koyu olduğunu, betonda hâlâ eski kan lekelerinin bulunduğunu görür gibi oldu. Adamın yüzünün, şakağındaki tek kurşun deliği hariç, tuhaf bir şekilde zarar görmemiş olduğunu anımsadı. Adamın kafatasının içinde seken o kurşun beynini parçalamıştı, ama onu hemen öldürmemişti. Bunu biliyorlardı, çünkü can çekişen adamın kalbi kan pompalamayı sürdürmüştü ve yarasından boşanan kanlar mahzen basamaklarından aşağı şelale gibi akmıştı.</p>

  <p>Jane kapıyı açıp, karanlığa inen ahşap merdivene baktı. Tepeden bir lamba ipi sarkıyordu. Jane ipi çekti, ama hiçbir şey olmadı; bu ampul yanmıştı.</p>

  <p>Frost mutfağı kat edip bir başka kapıya gitti. "Bu dışarıya mı açılıyor?"</p>

  <p>"Binanın arkasına" dedi Bay Kwan. "Park yerine."</p>

  <p>Frost kapıyı açınca bir başka kilitli bahçe kapısı gördü. "Sokağa açılıyor. Raporda yazana göre aşçının karısı buradan girmiş. Tabanca sesi duyunca kocasına bakmaya gelmiş ve mutfakta onun cesedini bulmuş."</p>

  <p>"Yani teorik olarak, o kapı kilitli değilse, herhangi biri oradan girmiş olabilir" dedi Jane.</p>

  <p>Gözleri iki dedektifin arasında mekik dokuyan Kwan şaşkın görünüyordu. "Kim girmiş? Aşçı öldürdü kendini."</p>

  <p>"Olayı tekrar inceliyoruz Bay Kwan" dedi Frost, "Atladığımız bir şey olmadığından emin olmak için."</p>

  <p>Emlakçı can sıkıntısıyla başını salladı. "Çin Mahallesi için çok kötü bir şeydi" diye mırıldandı; bu lanetli binayı satıp kurtulmaktan umudu kesmişti şüphesiz. "Unutmak daha iyi." Gözlerini kısarak kol saatine baktı. "İşiniz bittiyse gidelim, tamam? Kapıyı kilitleyeyim."</p>

  <p>Jane ikinci kata doğru baktı. "Wıı Weimin'le ailesi ikinci katta kalıyorlardı. Bizi onların dairesine götürebilir misiniz?"</p>

  <p>"Görecek şey yok" dedi Kwan.</p>

  <p>"Yine de bir bakmamız gerek."</p>

  <p>Adam derin derin iç geçirdi; ondan insanüstü bir kıyak geçmesini istemişlerdi sanki. Ağır anahtarlığını tekrar çıkardı ve yine doğru anahtarı aradı uzun uzun. O dev halkadan sarkan anahtarların çokluğuna bakılırsa, Çin Mahallesi'ndeki mülklerin yarısı bu adamın kontrolündeydi. Sonunda doğru anahtarı buldu ve öne düşerek mutfaktan arka sokağa çıktı.</p>

  <p>Red Phoenix'in ön girişinde olduğu gibi, yukarıdaki dairelere açılan kapının da önünde çelik kapı vardı. Gece çökünce gölgeler iyice koyulaşmıştı. Frost, Kwan'ın anahtarı sokabilmesi için el fenerinin ışığını kilide tutmak zorunda kaldı. Kapı açılırken paslı menteşeler gıcırdadı, sonra Kwan iç kapıyı bir başka anahtarla açtı.</p>

  <p>İçerisi zifiri karanlıktı. Apartman lambasının ampulü yanmış olduğundan el fenerini açan Jane, yukarı çıkan merdiveni gördü tırabzanın ahşabı, üzerinde dolanmış sayısız elin yağı yüzünden kayganlaşmıştı. Basamakları çıkarlarken merdiven gıcırtıları karanlıkta iyice yüksek geliyordu ve Jane arkasındaki Bay Kwan'in uflayıp pufladığını duyuyordu.</p>

  <p>Merdivenin tepesine varınca, ikinci kat dairesinin kapısının önünde durdu. Kapı kilitli değildi, ama Jane o kapıyı açmak istemiyordu, arkasında pusu kurmuş şeyi görmek istemiyordu. Eli kapının kolunda donakalmıştı ve buz gibi metalin soğukluğunu hissediyordu. Ancak Bay Kwan'in son basamağa hırıldayarak çıktığını duyunca kapıyı itti.</p>

  <p>O ve Frost, bir zamanlar Wu Weimin'in evi olan yere girdiler.</p>

  <p>Pencerelere tahta çakılmış olduğundan içeriye ışık girmiyordu. Bu daire yıllardır kullanılmasa da, Jane bir zamanlar burada yaşamış olan kişilerin bıraktığı kokuları alabiliyordu hâlâ. Hayaletimsi tütsü ve portakal kokuları, mezar karanlığında kısılıp kalmışlardı. El fenerinin ışığını ahşap zeminde gezdiren Jane asırlık tahtalardaki oyuklarla çizikleri, sürüklenen sandalyelerle mobilyaların açtığı yaraları gördü.</p>

  <p>Odanın diğer ucundaki kapıya doğru yürüdü; oradan geçerken tütsü kokusu, hayaletlerin varlığı yoğunlaştı sanki. Buranın da pencerelerine tahta çakılmıştı ve Jane'in el feneri karanlığın perdesini yaramayacak kadar zayıf bir silah gibiydi. Huzmesi duvarda, eski çivi deliklerinde ve Rorschach testini andıran küf lekelerinin üstünde gezindi.</p>

  <p>Bir insan yüzüyle göz göze geldi.</p>

  <p>İnleyerek geri çekiliverince Frost'la çarpıştı.</p>

  <p>"Ne?" dedi adam.</p>

  <p>Jane şok yüzünden konuşamıyordu; yapabildiği tek şey, el fenerinin ışığını duvarda asılı duran çerçeveli portreye tutmaktı. Portreye yaklaştıkça tütsü kokusu kesifleşti. Portrenin altındaki alçak masada, küllerin arasında tütsü çubuğu kalıntıları gördü. Bir porselen tabakta beş portakal vardı.</p>

  <p>"Bu o" diye mırıldandı Frost. "Aşçının fotoğrafı."</p>

  <p>Jane aşçıyı başta tanıyamasa da, dikkatle bakınca Frost'un haklı olduğunu fark etti. Fotoğraftaki adam sahiden de Wu Weimin'di, ama onlara bakan kişi manyak bir katil değildi. Bu fotoğraftaki adam bir olta kamışını tutarken gülümsüyordu; Boston Red Sox kepini cakayla yana eğmişti. <i>Mutlu bir gün geçiren mutlu bir adam.</i></p>

  <p>"Onun anısına kurulmuş bir mabede benziyor" dedi Frost.</p>

  <p>Jane tabaktaki portakallardan birini alıp kokladı. Portakalın</p>

  <p>sap kısmının yeşil olduğunu gördü. <i>Gerçek,</i> diye düşündü. Kapı eşiğinde duran, güçlükle seçebildiği Bay Kwan'a doğru döndü. "Bu binanın anahtarı başka kimde var?"</p>

  <p>"Kimsede" dedi adam, gardiyan anahtarlığını şıngırdatarak. "Tek anahtar bende."</p>

  <p>"Ama bu portakallar taze. Yakın zamanda birisi buraya gelmiş. Bu adağı bırakmış ve bu tütsüyü yakmış."</p>

  <p>"Anahtarlar <i>hep</i> bende" diye diretti adam, vurgu yapmak için anahtarlığı gürültüyle şıngırdatarak.</p>

  <p>"Aşağıdaki çelik kapının kilidine baktım" dedi Frost. "Maymuncukla açmak imkânsız."</p>

  <p>"Öyleyse buraya nasıl..." Jane birden sustu. Kapıya doğru döndü.</p>

  <p>Birisi merdiveni çıkıyordu.</p>

  <p>Jane silahını çıkarıp iki eliyle kavradı hemen. Bay Kwan'i yana itip yatak odasından usulca çıktı. Oturma odasından geçerken kalbinin küt küt attığını hissediyor, sağındaki Frost'un adımlarının yol açtığı gıcırtıları duyuyordu. Tütsü ve küf ve ter kokuları, bir düzine ayrıntı hep birden üstüne hücum ediyordu. Dış kapıya odaklandı; orası şimdi onlara yaklaşan şeyin kapkara ana girişiydi. O şey ansızın adam şekline büründü.</p>

  <p>"Kımıldama!" diye emretti Frost. "Boston polis teşkilatı!"</p>

  <p>"Sakin ol Frost." Johnny Tam şaşkınlıkla güldü. "Benim yahu."</p>

  <p>Jane arkasındaki Bay Kwan'in korkuyla cıyakladığını işitti. "Kim o? Kim o?"</p>

  <p>"Yapma böyle Johnny" dedi Frost; silahını kılıfına sokarken soluğunu bıraktı. "Kafanı uçurabilirdim."</p>

  <p>"Burada buluşmayacak mıydık? Daha erken gelecektim, ama Springfıeld'dan dönerken trafiğe takıldım."</p>

  <p>"O Honda'nın sahibiyle konuştun mu?"</p>

  <p>"Evet. Garaj yolundan çalınmış. Ve arabadaki GPS adamın değilmiş." Johnny el fenerinin ışığını odada gezdirdi. "Eee, burada neler oluyor?"</p>

  <p>"Bay Kwan bize binayı gezdiriyor."</p>

  <p>"Burası yıllardır kapalı. Görecek ne var ki?"</p>

  <p>"Beklediğimizden fazlası. Burası Wu Weimin'in dairesi."</p>

  <p>Johnny'nin el feneri küf lekelerini ve tavandan dökülmüş sıvalan aydınlattı. "Burası kurşunlu boya döneminden kalma gibi."</p>

  <p>"Burada yok kurşunlu boya" diye tersledi Kwan. "Asbest de yok."</p>

  <p>"Ama bak ne bulduk" dedi Jane, yatak odasına geri dönerek.</p>

  <p>"Bu daireye gelenler olmuş. Ve geride şunları bırakmışlar. "Fenerin boş duvarı aydınlatlığını görünce durdu.</p>

  <p>"Ne bırakmışlar?"</p>

  <p>Yanlış yere bakıyor olmalıyım, diye düşünen Jane fenerini duvarda gezdirdi. Duvar boş görünüyordu hâlâ. Işığı bütün odada gezdirdi ve sonunda tütsü çubuklarıyla portakalların durduğu küçük masaya tuttu. Yukarısındaki duvar çıplaktı.</p>

  <p>"Bu ne ya?" diye fısıldadı Frost.</p>

  <p>Kalbinin küt küt attığını duyan Jane, üç tabanca kılıfının aynı anda açıldığını işitti. Kendi silahını usulca çıkarırken "Johnny, Bay Kwan'ı sahanlığa çıkar ve onun yanında dur" diye fısıldadı. "Frost, sen yanımda kal."</p>

  <p>"Neden?" diye itiraz etti Bay Kwan, Johnny onu çekerek odadan çıkarırken. "Neler oluyor?"</p>

  <p>"Kapı şurada" diye mırıldandı Jane; fenerinin ışığı siyah bir dikdörtgeni aydınlatıyordu.</p>

  <p>O ve Frost dikdörtgene yavaşça yaklaştılar; fenerlerinin ışıkları odada çılgınca gezinirken birbirini kesiyor, bütün karanlık köşeleri tarıyordu. Tüm algıları açılmış olan Jane'e kendi soluk sesleri gürleme gibi geliyordu. Karanlığın kokusunu alıyordu, feneri etrafı anlık olarak aydınlatıyordu. Tabancanın ağırlığı güven vericiydi. <i>Çatıdaki o kimliği belirsiz kadın da tabancalıydı, ama bu onu kurtarmadı.</i></p>

  <p>Bilek kemiklerini kesen, boynu ve nefes borusunu parçalayan kılıçlan düşündü. O kapının eşiğinden geçip de diğer tarafta bekleyen şeyle yüzleşmekten ödü kopuyordu.</p>

  <p><i>Bir, iki, üç. Hadi.</i></p>

  <p>Önce Jane geçti ve çömelip ışığını sağa sola çevirdi. Arkasındaki Frost'un hızlı soluklarını duyuyordu. Bir porselen klozet, bir lavabo, paslı bir küvet gördü. Burada kılıçlı umacı yoktu.</p>

  <p>Bir başka kapı.</p>

  <p>Bu kez önden giden Frost, bir yatak odasına girdi; buranın duvar kâğıtları soyulmuştu, oda deri döküyordu sanki. Mobilya yoktu, saklanacak yer yoktu.</p>

  <p>Bir kapıdan daha geçince oturma odasına geri döndüler. Tanıdık bölgeye geri dönmüşlerdi. Jane sahanlığa çıktı; Johnny ile Bay Kwan orada ayakta bekliyorlardı.</p>

  <p>"Bir şey bulamadınız mı?" diye sordu Johnny.</p>

  <p>"O fotoğraf ayaklanıp da kendiliğinden gitmedi ya."</p>

  <p>"Biz buradaydık, sahanlıktaydık. Kimse önümüzden geçip gitmedi."</p>

  <p>Jane tabancasını kılıfına geri koydu. "Öyleyse nasıl..."</p>

  <p>"Rizzoli!" diye seslendi Frost "Şuna baksana!"</p>

  <p>Onu biraz önce portrenin asılı durduğu yatak odasında, pencerenin yanında buldular. Bu pencereye de diğerleri gibi tahta çakılmıştı, ama Frost itince tahta kolayca yana doğru döndü; üst çerçeveye tek bir çiviyle tutturulmuştu. Jane dışarıya göz atınca, pencerenin Knapp Sokağı'na baktığını gördü.</p>

  <p>"Yangın merdiveni burada" dedi Frost. Başını dışarı çıkarıp yukarı çevirerek çatıya doğru baktı. "Hey, yukarıda bir şey kımıldıyor!"</p>

  <p>"Git, git!" dedi Jane.</p>

  <p>Frost uzun kollarıyla ve bacaklarıyla beceriksizce pencere pervazını geçip sahanlığa atladı. Onun hemen ardından çıkan Johnny akrobat zarafetiyle hareket ediyordu. Pencereden en son çıkan kişi Jane oldu ve sahanlığın metal ızgarasına atlarken aşağıdaki sokağı gördü bir an. Parçalanmış sandıklar, kırık şişeler gördü. Aşağı düşmek kötü olurdu. Kendini tepesindeki merdivene bakmaya zorladı; basamakları tangır tungur çıkan Frost, takipte olduklarını çıkardığı gürültüyle tüm dünyaya ilan ediyordu.</p>

  <p>Johnny'nin arkasından merdiveni çıkmaya başlayan Jane kaygan metali tutarken yüzüne buz gibi rüzgâr esiyordu. Frost'un gece göğünün altında çatının kenarına tırmanırken homurdandığını işitti, bacaklarının basamakları dövdüğünü gördü. Adamın hareketlerinin yangın merdiveninde yol açtığı sarsıntılar yüzünden bir an paniğe kapıldı ve parmaklıkların kopacağını, metal merdivenin üçünün ağırlığı altında büküleceğini, aşağıdaki kaldırıma düşeceklerini düşündü. Donakalıp merdiveni sımsıkı kavradı; hafif bir rüzgârın bile düşüp ölmelerine yol açmasından korkuyordu.</p>

  <p>Bir çığlık duyunca ense tüyleri diken diken oldu. <i>Frost.</i></p>

  <p>Yukarı baktı, ortağının cesedinin yukarıdan üstüne doğru düştüğünü görmeyi bekliyordu, ama son basamakları da çıkıp çatıda gözden kaybolan Johnny'yi gördü sadece. Johnny'nin peşinden tırmanırken korkudan ter içindeydi. Çatının kenarına ulaşınca, tutunduğu bir kiremit ufalandı ve parçaları aşağıdaki karanlığa doğru döne döne düştü. Jane titreyen ellerle çatıya tutunup kendini yukarı çekti ve çatı zeminine ayak bastı. Bir metre ötede çömelmiş halde duran Johnny'yi gördü.</p>

  <p><i>Frost. Frost nerede?</i></p>

  <p>Ayağa fırlayıp çatıyı taradı. Uzaklaşan bir gölge gördü. Bu gölge öyle hızlı hareket ediyordu ki, karanlıkta zarifçe sıçrayan bir kedi olabilirdi ancak. Jane gece göğünün altında birbirlerine karışmış boş çatılar gördü; eğimlerden ve çatı oluklarından, dik bacalardan ve havalandırma borularından oluşan bir gökyüzü manzarasıydı. Ama Frost görünürde yoktu.</p>

  <p><i>Ulu Tanrım, aşağı düştü! Yerde, ölü ya da can çekişiyor.</i></p>

  <p>"Frost?" diye seslendi Johnny, çatıyı turlarken. <i>"Frost?"</i></p>

  <p>Jane cep telefonunu çıkardı. "Ben Dedektif Rizzoli. Beach ve Knapp Sokağı. Bir polis yaralandı..."</p>

  <p>"Burada!" diye seslendi Johnny. "Onu yukarı çekmeme yardım et!"</p>

  <p>Jane dönünce Johnny'nin çatının kenarında, aşağı balıklama atlayacakmış gibi diz çöktüğünü gördü. Telefonu cebine geri koyup Johnny'nin yanına koştu. Frost'un yağmur oluğuna iki eliyle tutunduğunu, ayaklarının yerin dört kat yukarısında boşlukta sallandığını gördü. Yüzükoyun yatan Johnny, Frost'un sol bileğini tutmak için elini uzattı. Çatının bu kısmı eğimliydi ve Johnny'nin yanlış bir hareketi ikisinin birden aşağı düşmelerine yol açabilirdi. Jane, genç adamın yanma yüzükoyun uzanıp Frost'un sağ bileğini kavradı. Birlikte onu yukarıya çekmeye çabaladılar; Jane'in ceketi ve teni pütürlü kiremitlere sürtünüyordu. Frost yüksek sesle homurdanarak çatıya, ikisinin yanına yuvarlandı ve soluk soluğa uzandı.</p>

  <p>"Tanrım" diye fısıldadı. "Bir an öleceğimi sandım!"</p>

  <p>"Ne oldu ki, ayağın mı kaydı?" dedi Jane.</p>

  <p>"Onu takip ediyordum, ama yemin ederim ki bu çatının üstünden <i>uçuyordu,</i> cehennemden fırlamış bir yarasa gibi."</p>

  <p>"Ne diyorsun?"</p>

  <p>"Onu görmediniz mi?" Frost doğrulup oturdu. Jane onun benzinin solmuş olduğunu ve tir tir titrediğini karanlıkta bile görebiliyordu.</p>

  <p>"Ben bir şey görmedim" dedi Johnny.</p>

  <p>"Tam şuradaydı, şimdi durduğunuz yerdeydi. Dönüp dosdoğru bana baktı. Ben geriye sıçrayınca dengemi kaybettim."</p>

  <p>"O derken?" dedi Jane. "Erkek miydi, kadın mı?"</p>

  <p>Frost titreyerek nefesini koyuverdi. Dönüp Çin Mahallesi'nin çatılarına baktı. "Bilmiyorum."</p>

  <p>"Nasıl bilmezsin?"</p>

  <p>Frost yavaşça ayağa kalkıp o şeyin-her ne idiyse- kaçtığı yöne doğru döndü. "İnsan olamayacak kadar hızlı hareket ediyordu. Söyleyebileceğim tek şey bu."</p>

  <p>"Burası karanlık Frost" dedi Johnny. "İnsan, adrenalinin etkisindeyken gördüklerinden emin olmakta zorlanır."</p>

  <p>"Çılgınca geldiğini biliyorum, ama binada <i>bir şey</i> vardı, daha önce hiç görmediğim bir şey. Bana inanmalısınız!"</p>

  <p>"Tamam" dedi Jane, adamın omzuna dostça vurarak. "Sana inanıyorum."</p>

  <p>Frost, Johnny'ye baktı. "Ama sen inanmıyorsun, değil mi?"</p>

  <p>Johnny'nin karanlıkta omuz silktiğini gördüler. "Burası Çin Mahallesi. Burada tuhaf şeyler olur." Güldü. "Belki de o hayalet turu düşündüğümüz kadar saçma değildir."</p>

  <p>"Hayalet değildi" dedi Frost. "Kanlı canlıydı diyorum size, tam şurada duruyordu. <i>Gerçekti."</i></p>

  <p>"Onu senden başka gören olmadı" dedi Johnny.</p>

  <p>Çatıda yürüyen Frost aşağıdaki sokağa baktı. "Bu doğru olmayabilir."</p>

  <p>Onun peşinden çatının kenarına giden Jane daha birkaç dakika önce tırmandıkları yangın merdivenini gördü. Aşağıdaki Knapp Sokağı tek bir sokak lambasının loş ışığıyla aydınlanıyordu.</p>

  <p>"Görüyor musun?" diyen Frost köşeyi, oradaki binaya monte edilmiş şeyi gösterdi.</p>

  <p>Bir güvenlik kamerası.</p>
</body>
</html>
