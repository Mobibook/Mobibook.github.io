<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>22</h1>

  <p>Şafaktan hemen sonra uyanan Maura ışıl ışıl güneşi görünce sevindi. Delikanlıya pankek yapıp sosis kızartacaktı, sonra da Boston'ı gezeceklerdi. Önce Özgürlük Yolu'na ve North End'e gideceklerdi, sonra da piknik yapacaklardı ve köpekle birlikte Blue Hills Doğa Parkı'nda koşacaklardı. Maura o gün bir sürü şey yapmayı planlamıştı, çünkü böylece rahatsız edici sessizliklere zaman kalmayacaktı ve dolayısıyla hâlâ birbirlerine epey yabancı olduklarını anımsamayacaklardı. Maura altı ay önce, Wyoming dağlarında "Sıçan" Julian Perkins'e güvenmiş, ona canını emanet etmişti. Şimdiyse, bu iri ayaklı ve dev cüsseli delikanlının hâlâ onun için bir sır olduğunu kabul etmek zorundaydı. Delikanlının da kendisi hakkında aynı şeyi hissedip hissetmediğini merak etti. Hayatındaki herkes gibi Maura'nın da onu terk etmesinden endişeleniyor muydu?</p>

  <p>Maura köpekle oyun oynamaya uygun şekilde, kot pantolon ve tişört giydi. Hazırlamayı planladığı tavuklu ve avokadolu sandviçleri düşündü ve Sıçan'ın avokado sevip sevmediğini merak etti. Sıçan hayatında avokado, kaba yonca veya tarhun yemiş miydi hiç?</p>

  <p>Koridorda yürürken, delikanlının yattığı odanın kapısının açık olduğunu fark etti. "Sıçan?" dedi. İçeri bakınca onu görmedi.</p>

  <p>Sıçan'ı mutfakta buldu; delikanlı, Maura'nın dün gece masaya bıraktığı dizüstü bilgisayarın başında oturuyordu. Ayaklarının dibinde yatan köpek, Maura'yı görünce kulaklarını dikti; sonunda kendisine ilgi gösterecek birini bulmuştu sanki. Delikanlının omzunun üstünden bakan Maura, ekranda bir otopsi fotoğrafı görünce şaşırdı.</p>

  <p>"Bakma ona" dedi. "Dün gece bütün bunları kaldırmalıydım."</p>

  <p>Kapama tuşuna basınca, morg fotoğrafı kayboldu. Mama bütün Red Phoenix dosyalarını alıp tezgâha koydu. "Kahvaltı hazırlamama yardım eder misin?"</p>

  <p>"Neden yaptı?" diye sordu delikanlı. "Tanımadığı o insanları neden öldürdü?"</p>

  <p>Maura delikanlının sıkıntılı gözlerine baktı. "Polis raporunu mu okudun?"</p>

  <p>"Burada, masada duruyordu, ister istemez baktım. Ama anlayamadım. Bir insan neden öyle bir şey yapar?"</p>

  <p>Maura bir sandalye çekip delikanlının karşısına oturdu. "Bazen böyle şeylerin açıklaması yoktur Sıçan. Bunu çok sık söylediğim için üzgünüm; insanların neden böyle şeyler yaptıklarını hiç bilmiyorum. Neden bebeklerini veya kanlarını boğduklarını ya da iş arkadaşlarını vurduklarını. Eylemlerinin sonuçlarını görüyorum, ama sebeplerini bilmiyorum. Öyle şeylerin olduğunu biliyorum sadece. Ve insanlar korkunç şeyler yapabiliyor."</p>

  <p>"Biliyorum" diye mırıldanan delikanlı başını eğip köpeğe baktı; hayvan onun şu an rahatlatılmaya ihtiyacı olduğunu sezmişçesine, iri başını Sıçan'ın kucağını koymuştu, "İşin bu mu yani?"</p>

  <p>"Evet, bu."</p>

  <p>"İşini seviyor musun?"</p>

  <p><i>"Sevmek</i> uygun sözcük değil sanırım."</p>

  <p>"Uygun sözcük ne peki?"</p>

  <p>"İşim zor. İlginç."</p>

  <p>"Böyle şeyler görmekten rahatsız olmuyor musun peki?"</p>

  <p>"Birisinin ölüler adına konuşması gerek. Ben bunu yapmayı biliyorum. Nasıl öldüklerini söylüyorlar bana - bedenleri söylüyor. Doğal şekilde mi öldüklerini, yoksa cinayete mi kurban gittiklerini. Evet, rahatsız edici olabiliyor, insanların birbirlerine neler yaptıklarını görünce, insan olmanın anlamını sorgulayabiliyorsun. Ama bu iş, ölülerin sesi olmak kaderim bence."</p>

  <p>"Ben yapabilir miyim sence?" Delikanlı dosya yığınına baktı. "Senin işini?"</p>

  <p>"Patologluğu mu?"</p>

  <p>"Ben de yanıtları öğrenmek istiyorum." Delikanlı, Maura'ya baktı. "Senin gibi olmak istiyorum sadece."</p>

  <p>"Bu" dedi Maura gülümseyerek, "hayatımda aldığım en büyük iltifat."</p>

  <p>"Evensong'daki öğretmenlerim, başkalarının gözden kaçırdığı şeyleri fark etmekte cidden iyi olduğumu söylüyorlar. O yüzden, yapabilirim diye düşünüyorum."</p>

  <p>"Patolog olmak istiyorsan" dedi Mama, "notlarının çok yüksek olması gerek."</p>

  <p>"Biliyorum."</p>

  <p>"Üniversiteye gitmen, sonra da dört yıl tıp okuman gerek. Sonra da staj yapmalı ve adli tıp patolojisi eğitimi almalısın. Bu epey uzun ve zorlu bir süreç Sıçan."</p>

  <p>"Yapamaz mıyım yani?"</p>

  <p>"Gerçekten istemen gerek diyorum sadece." Delikanlının siyah gözlerine bakan Maura, onun büyüyüp adam olacağı zamanki halini görür gibi oldu. Bu delikanlı tutkulu ve ölümüne sadık bir adam olacaktı. Ölüler adına konuşmakla kalmayıp, onlar için mücadele edecek bir adam. "Bilim eğitimi alman gerek, çünkü tanık kürsüsünde iddialarını ancak bilimle kanıtlayabilirsin. Seziler yetmez."</p>

  <p>"Ya sezilerin gerçekten güçlüyse?"</p>

  <p>"Bir kan damlasından öğrenebileceklerin kadar ikna edici olamazlar asla."</p>

  <p>"Ama bir terslik olduğunu sezebilirsin. O fotoğraftaki gibi."</p>

  <p>"Hangi fotoğraftaki?"</p>

  <p>"İntihar eden Çinli adam. Göstereyim." Delikanlı kalkıp dizüstü bilgisayarla dosyaları masaya geri getirdi. Fareyle birkaç kez tıklayarak, Wu Weimin'in Red Phoenix'in mutfağında yatan cesedinin dijital görüntüsünü tekrar açtı. "Polisin söylediğine göre bu adam kendini başından, tek kurşunla vurmuş" dedi Sıçan.</p>

  <p>"Evet."</p>

  <p>"Yanında, yerde yatan şeye bak."</p>

  <p>Maura dün gece fotoğraflara çok az bakmıştı. Vakit geç olmuştu, delikanlıyla birlikte uzun bir gün geçirmişti ve içtiği iki kadeh şarap uykusunu getirmişti. Şimdiyse ölü aşçıya ve adamın hâlâ elinde tuttuğu silaha daha dikkatli odaklandı. Adamın omzunun yanında bir mermi kovanı vardı.</p>

  <p>Sıçan fotoğrafın kenarındaki, Maura'nın gözden kaçırmış olduğu şeyi gösterdi. İkinci bir kovan. "Raporda yazılana göre, adamın başında tek kurşun varmış" dedi Sıçan. "Ama iki el ateş ettiyse, diğer kurşun nereye gitti?"</p>

  <p>"Mutfağın herhangi bir yerinde olabilir. Polisler o koşullar altında onu aramaya gerek görmemişlerdir herhalde."</p>

  <p>"Aşçı neden iki el ateş etti peki?"</p>

  <p>"Başka intiharlarda da görmüştüm. Kurbanın önce kendini öldürecek cesareti toplaması gerekir ve ilk seferde ıskaladığı olur. Veya yanlışlıkla ateş eder. Hatta gördüğüm bir intihar vakasında, kurban kendi kafasına üç kurşun sıkmıştı. Bir başkası da normal de kullanmadığı eliyle ateş etmişti. Bir adam da..." Maura duraksadı, karşısında on altı yaşında bir delikanlı olduğunu fark etmişti birden. Ama delikanlı ona iş arkadaşıymış gibi, sakince bakıyordu.</p>

  <p>"Bu kesinlikle üstünde durulması gereken bir mesele" dedi Maura. "Polisler bunu düşünmüşlerdir eminim."</p>

  <p>"Ama fikirleri değişmemiş. Aşçının o dört kişiyi vurduğunu söylüyorlar hâlâ, sebebini açıklayamasalar da. "</p>

  <p>"Nasıl açıklayabilirlerdi ki? O aşçıyı gerçekten tanıyan çok az insan vardı."</p>

  <p>"Beni de gerçekten tanıyan yoktu" dedi delikanlı usulca.</p>

  <p>Maura, delikanlının canını sıkan şeyi anladı. Sıçan'a da katil denmişti; o da kendisini pek tanımayan insanlar tarafından yargılanmıştı. Sıçan, Wu Weimin'e bakınca kendini görüyordu.</p>

  <p>"Pekâlâ" dedi Maura. "Diyelim ki intihar etmedi. Diyelim ki intihar süsü verildi. Bu durumda, başka birisi o dört kişiyi ve ardından aşçıyı öldürdü."</p>

  <p>Sıçan başıyla onayladı.</p>

  <p>"Bir düşün. Kendini aşçının yerine koy. Mutfakta duruyorsun ve yan odada birisi ateş etmeye başlıyor. Tabanca susturucusuz olduğundan, silah seslerini duyabilirsin."</p>

  <p>"Öyleyse neden başka kimse duymamış? Rapora göre yukarıdaki üç dairede insanlar varmış, ama tek el ateş edildiğini duymuşlar sadece. Hemen polisi aramamalarının sebebi buymuş. Sonra da aşçının karısı aşağı inince kocasının cesedini bulmuş."</p>

  <p>"Bunun ne kadarını okudun?"</p>

  <p>"Çoğunu."</p>

  <p>"Benden fazla okumuşsun" diye itiraf etti Maura. Staines ile Ingersoll'un raporunun bulunduğu dosyayı açtı. Johnny bu materyalleri bırakınca Maura angarya çıktığını düşünmüştü ve dosyayı okumayı dün geceye dek ertelemişti; dün gece de fotoğraflara üstünkörü göz atmıştı sadece. Şimdiyse polis raporunu baştan sona okudu ve Sıçan'ın doğru söylediğini gördü. Yedi tanık tek bir tabanca sesi duyduklarını söylemişlerdi, oysa Red Phoenix restoranında toplam dokuz mermi kovanı bulunmuştu.</p>

  <p>Maura'nın altıncı hissi kıpırdanmaya başlamıştı. Delikanlının söylediği gibi, bir terslik olduğunu seziyordu huzursuz edici bir şekilde.</p>

  <p>Wu Weimin'in otopsi raporunu açtı. Patologun söylediğine göre, aşçının cesedi bulunduğunda yerde yan yatıyordu ve sırtı kapalı mahzen kapısına yaslıydı. Sağ elinde -hâlâ tabancayı tutan elinde- barut izi bulunmuştu. Maura, Sıçan'ın seyretmesine aldırmadan, ahçının otopsi fotoğraflarına baktı. Ölümcül kurşun sağ şakaktan girmişti ve yakın çekim bir fotoğrafta, yara izinin kenarlarının yanıp kararmış olduğu görülüyordu; bunun sebebi namludan hızla çıkan gazların aşındırıcı bir basınç halkası oluşturmasıydı. Çıkış yarası yoktu. Maura kafatası röntgenine tıklayınca, metal parçalarının kafatasının dört bir yanına dağılmış olduğunu gördü. <i>Oyuk uçlu mermi,</i> diye düşündü, <i>mantar şeklinde patlayıp dağılsın ve kinetik enerjisini dokulara doğrudan aktarsın diye tasarlanmış. Asgari nüfuz etmeyle azami hasar.</i></p>

  <p>Diğer dosyalara geçti.</p>

  <p>İkinci otopsi raporu, yazarkasa tezgâhının ardında yığılmış halde bulunan, otuz yedi yaşındaki James Fang'ındı. Bu adam başından, tek kurşunla vurulmuştu. Kurşun adamın sol kaşının üstünden girmişti.</p>

  <p>Üçüncü rapor, yirmi beş yaşındaki Joey Gilmore'undu. Cesedi yazarkasa tezgâhının önüne yığılırken, etrafına yemek kutuları saçılmıştı. Başının arkasından, tek kurşunla vurulmuştu.</p>

  <p>Son iki kurban Arthur'la Dina Mallory idi; ikisinin de cesedi bir köşede, oturdukları masanın yanında bulunmuştu. Arthur başının arkasından ve omurgasından vurulmuştu. Karısıysa yanağından, sırtının ortasından ve kafatasından vurulmuştu. Patologun özetine göz gezdiren Maura, adamın kendisiyle aynı sonuca vardığını gördü: Dina Mallory hareket halindeyken, muhtemelen saldırgandan kaçmaya çalışırken iki kurşunla vurulmuştu. Maura tam raporu yana koyacakken, mide ve onikiparmakbağırsağı otopsisiyle ilgili bir cümleyi fark etti.</p>

  <p class="pi">Domates bazlı bir sosun ve spagetti parçalarının bulunduğu mide içeriğinin hacmine bakılırsa, postprandiyal periyot<a id="footnote1"></a><sup><a href="../Text/DiPNOTLAR.xhtml#a7">1</a></sup> tahminen bir ila iki saat.</p>

  <div>
    <br />
  </div>

  <p>Arthur Mallory'nin otopsi raporunu açan Maura, mide muhteviyatından bahsedilen kısmı buldu; otopsilerde midenin yarılması ve içinin incelenmesi rutin bir işlemdi.</p>

  <p class="pi">Görünüşe göre gastrik içerikte peynir, et ve kısmen sindirilmiş marul parçaları bulunuyor. Postprandiyal zaman aralığı tahminen bir ila iki saat.</p>

  <div>
    <br />
  </div>

  <p>Bu saçmaydı. Görünüşe göre midelerini İtalyan yemeğiyle doldurmuş olan Malloryler bir Çin restoranında neden otursunlardı ki?</p>

  <p>Gastrik içeriğin tasviri, sindirilmiş marulla domates sosundan bahsedilmesi Maura'nın iştahını kaçırmıştı. "Kahvaltıdan önce böyle şeylerle ilgilenmek doğru değil" diyerek dosyayı kapadı. "Güzel bir gün başlıyor ve pankek yapacağım, ne dersin? Bu konuyu daha fazla düşünmeyelim."</p>

  <p>"Peki ya o kayıp kurşun?" dedi Sıçan.</p>

  <p>"Şimdi bulabilsek bile sonuç değişmez. Cesetler çoktan gömülmüş ya da yakılmıştır, suç mahalli de temizlenmiştir. Bir vaka dosyasını yeniden açmak için yeni adli kanıtlar gerekir. Onca yıldan sonra da geride hiçbir şey kalmamıştır."</p>

  <p>"Ama ortada bir terslik var, değil mi? Sen de öyle düşünüyorsun. "</p>

  <p>"Tamam." Maura iç geçirdi. "Diyelim ki aşçı kendini öldürmedi. Diyelim ki başka biri, meçhul biri içeri girip ateş etmeye başladı. Aşçı neden kaçmadı?"</p>

  <p>"Belki de dışarı çıkamadı?"</p>

  <p>"Mutfakta çıkış kapısı var. Rapora göre, o kapı arka sokağa açılıyormuş."</p>

  <p>"Belki de o kapı dışarıdan kilitlenmişti."</p>

  <p>Maura dizüstü bilgisayarındaki suç mahalli görüntülerini açtı. Delikanlının böyle şeyler görmemesi gerekirdi aslında, ama iyi sorular sormuştu ve şimdiye kadar gördüklerinden ya da duyduklarından sarsılmamış gibiydi. "İşte" dedi Maura, mutfaktaki çıkış kapısını göstererek. "Aralık görünüyor. Yani aşçı istese kaçabilirmiş. Normal bir insan, yemek salonundan gelen tabanca seslerini duyunca o mutfak kapısından kaçıp giderdi."</p>

  <p>"Peki ya şu kapı?" Delikanlı, aşçının cesedinin yaslandığı mahzen kapısını gösterdi. "Adam belki de aşağıda saklanacaktı."</p>

  <p>"Mahzenin başka kapısı yok. Oraya girmek mantıklı olmazdı. Bütün kanıtlara baksana Sıçan. Adam elinde tabancayla bulundu. Elinde barut izi bulunması, tabancanın ateşlenmesi sırasında aşçının silahla temas halinde bulunduğunu gösteriyor." Duraksayan Maura, ikinci mermi kovanını düşündü birden. Mutfakta iki el ateş edilmişti, ama tek bir tabanca sesi duyulmuştu. Ve Glock'un namlusu dişliydi, yani susturucu takılabilirdi. Maura alternatif bir olaylar dizisi hayal etmeye çalıştı. Bilinmeyen bir katil, Wu Weimin'i öldürür. Susturucuyu çıkarır ve silahı ölü adamın eline yerleştirir. Kurbanın derisinde barut izi kalsın diye bir el daha ateş eder. Tek bir tabanca sesinin duyulmasını ve mutfakta iki mermi kovanı bulunmasını açıklardı bu. Ama bu senaryonun açıklamadığı bir ayrıntı vardı: Wu Weimin'in arka kapıdan kaçmak yerine mutfakta kalmasının sebebi neydi?</p>

  <p>Maura mahzen kapısına odaklandı. Aşçının kapının önünde yatan cesedinde. Ceset kapıya yaslıydı. Maura <i>Belki de kaçamazdı,</i> diye düşündü birden.</p>

  <p><i>Çünkü kalmak için çok iyi bir sebebi vardı.</i></p>
</body>
</html>
