<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>12</h1>

  <p>Zil çaldığında Maura akşam yemeği sofrasını hazırlamıştı ve fırında kuzu budu pişiyordu. Ergen oğlanlar iştahlarıyla meşhur olduklarından, Maura yabanmersinli ve elmalı birer turta almıştı, ayrıca dört patates ve altı mısır haşlamıştı. Çocuklar salata yer miydi? Maura bilmiyordu. Wyoming'in vahşi doğasında Sıçan'la birlikte geçirdiği günlerde epey açlık çekmişlerdi ve ne bulurlarsa yiyerek sağ kalmışlardı. Maura onun köpek bisküvisi, konserve fasulye ve ağaç kabuğu yediğini görmüştü. Sıçan şimdi kıvırcık salataya burun kıvırmazdı herhalde; hem vitamine ihtiyacı vardı muhtemelen. Maura onu en son ocak ayında görmüştü; o zaman çocuk solgun ve sıskaydı. Maura bu gece o yetersiz beslenmiş çocuk için yemek yapıyordu. <i>Bu hafta nasıl geçerse geçsin,</i> diye düşündü, <i>Sıçan evimden aç ayrılmayacak.</i> Maura'nın hazırlanabileceği tek ayrıntı, kontrol edebileceği tek değişken buydu.</p>

  <p>Çünkü Sıçan'ın Maura'nın evine yapacağı ilk ziyaret diğer her açıdan bilinmezlerle doluydu.</p>

  <p>Maura canını "Sıçan" Julian Perkins'e borçluydu, ama birbirlerini pek tanımıyorlardı. Birlikte sağ kalma mücadelesi vermişlerdi ve iki insanı en çok yakınlaştırabilecek şey, ölümün yüzüne birlikte bakmaktı. Medeni koşullar altında birbirlerine katlanıp kazanamayacaklarını, aralarındaki bağın sürüp sürmeyeceğini öğrenmek üzereydiler şimdi.</p>

  <p>Zil çalınca ellerini kurulama beziyle silip koşarak hole daldı; kalbinin birden küt küt atmaya başladığının farkındaydı. Sakin ol, o sadece bir çocuk, diye düşündü ön kapıyı açarken. Ve dev bir siyah köpek arka ayaklarının üstünde yükselip de ön patilerini Maura'nın göğsüne dayayarak onu selamlayınca, kadın az kalsın yere düşecekti.</p>

  <p>"Ayı! <i>İn aşağı oğlum!"</i> diye bağırdı Sıçan.</p>

  <p>Köpek ıslak diliyle Mauranın yüzünü yalayınca Maura güldü. Sonra hayvan dört ayak üstüne indi ve kuyruğunu sallayarak havladı. Maura delikanlıya gülümsedi; Sıçan köpek arkadaşının nezaketsizliği karşısında afallamış gibiydi. -Eee?" dedi Maura. "Ya sen, bana sarılmayacak mısın?"</p>

  <p>"Merhaba hanımefendi" diyen delikanlı uzun kollarıyla, çekinerek Maura'ya sarıldı. Son görüşmelerinden beri delikanlının irileşmiş ve kaslanmış olması Maura'yı şaşırttı. Bir çocuğun sadece birkaç ayda bu kadar büyümesi mümkün müydü?</p>

  <p>"Seni özledim Sıçan" diye mırıldandı. "İkinizi de öyle özledim ki."</p>

  <p>Sundurma basamakları gıcırdayınca delikanlı geri çekildi birden, Maura'ya sarıldığının görülmesinden utanıyordu sanki. Maura şimdi Sıçan'ın arkasında duran adama baktı. Anthony Sansone ürkütücü biriydi hep, fiziği etkileyiciydi, yüzü duygularını ele vermezdi; ama bu loş ikindi vakti, Sıçan'ın sırt çantasını sundurmaya bırakırken gülümsüyordu.</p>

  <p>"Al bakalım Julian" dedi.</p>

  <p>"Onu ta Boston'dan getirdiğin için teşekkürler" dedi Maura.</p>

  <p>"Benim için zevkti Maura. Hem böylece konuşma fırsatı bulmuş olduk." Duraksayıp Maura'nın yüzünü inceledi; her zamanki gibi, gereğinden çok şey biliyordu sanki. "Epeydir sohbet etmiyorduk. Nasılsın?"</p>

  <p>"İyiyim. Yoğunum." Maura zoraki gülümsedi. "Yapacak işler oluyor hep. Girip biraz oturmak ister misin?"</p>

  <p>Sansone delikanlıya baktı; konuşmalarını pür dikkat dinleyen Sıçan'ın bakışları ikisinin arasında mekik dokuyordu. "Hayır, Julian'la senin konuşacak çok şeyiniz vardır; ben gideyim, ikiniz bu hafta iyi vakit geçirecek misiniz?"</p>

  <p>"Pazartesi ve Salı işe gitmem gerekiyor, ama Çarşambadan itibaren tatilim. Şehri gezeriz."</p>

  <p>"Öyleyse seni cumartesi alırım Julian" diyen Sansone, delikanlıya elini uzattı.</p>

  <p>Adamla delikanlı el sıkıştılar. Tuhaf, resmi bir vedalaşmaydı bu, ama ikisinde gayet doğal ve olması gereken bir şey gibi duruyordu. Sıçan, Sansone'un arabasına binip uzaklaşmasını bekledi. Ancak ondan sonra Maura'ya baktı.</p>

  <p>"Senden bahsettik" dedi. "Yolda."</p>

  <p>"Benden hep iyi bahsetmişsinizdir umarım."</p>

  <p>"Bence o senden hoşlanıyor. Epey." Sıçan sırt çantasını aldı. "Ama biraz tuhaf biri."</p>

  <p><i>Aynı şey senin için de söylenebilir,</i> diye düşündü Maura delikanlıya bakarken, <i>ikimiz için de söylenebilir.</i> Koluyla ona sarılınca, Sıçan'ın alışık olmadığı bu sevgi gösterisi karşısında irkildiğini hissetti. Delikanlı Wyoming dağlarında fazla uzun süre vahşi bir hayvan gibi yaşayıp beslenmişti ve Maura onun gözlerinde terk edilmiş çocuğun izlerini görüyordu hâlâ. Dünya Julian Perkins'e iyi davranmamıştı ve delikanlının bir başka insana güvenmesi zaman alacaktı.</p>

  <p>Eve girdiklerinde delikanlı salona bakındı. "Ayı nereye gitti?"</p>

  <p>"Şimdiden kendi evinde gibi davranmaya başlamıştır bile. Mutfaktaki güzel yiyecekleri keşfettiğine bahse girerim."</p>

  <p>Sahiden de köpeği orada buldular; Maura'nın seramik mama kabına bıraktığı kuzu eti parçalarını yiyordu. Maura'nın köpeği olmamıştı hiç ve mama kabı yeniydi; tıpkı büyük boy köpek yatağı, kayışlı tasma, pire tozu ve dolaba konmuş Alpo kutuları gibi. Ayı, delikanlının peşinden ayrılmadığından, Maura bu hafta evini iki yabancı yaratıkla paylaşacaktı; bir köpek ve bir ergenle. Fırındaki kuzu eti cızırdayınca Maura delikanlının akşam yemeğinin kokusunu alan bir hayvan gibi burnunu oynattığını gördü.</p>

  <p>"Yemek bir saat içinde hazır olur. Sana odanı göstereyim" dedi ve delikanlının sırt çantasına kaşlarını çatarak baktı. "Bavulun nerede?"</p>

  <p>"Sadece bunu getirdim."</p>

  <p>"Öyleyse alışverişe çıkıp sana giysi almamız gerekecek."</p>

  <p>"Hayır, bir şeye ihtiyacım yok, cidden" dedi delikanlı, holde yürürlerken. "Okulda hepimiz forma giyiyoruz."</p>

  <p>"Bu oda senin."</p>

  <p>İçeri önce Ayı daldı, ama delikanlı hata yapıp yapmadığını merak edercesine eşikte duraksadı. Maura bu odanın bir delikanlıyla bir köpeğe uygun düşmeyecek kadar kadınsı olduğunu fark etti birden. Sıçan odaya gönülsüzce girip beyaz nevresim takımını, şifoniyerin üstündeki vazoda duran taze çiçekleri ve uçuk yeşil Türk halısını inceledi. Hiçbir şeye dokunmuyordu, sanki müzedeymiş de bir şeyleri kırmaktan korkuyormuş gibi. Sırt çantasını bir köşeye dikkatle bıraktı.</p>

  <p>"Okul nasıl gidiyor?" diye sordu Maura.</p>

  <p>"İyi." Sıçan diz çöküp sırt çantasının fermuarını açtı. Düzgünce katlanmış iki gömlek, bir kazak ve bir pantolon çıkardı.</p>

  <p>"Evensong'ı sevdin mi yani? Orada mutlu musun?"</p>

  <p>"Eski okulumdan farklı, insanlar bana iyi davranıyorlar." Sıçan'ın bunu doğal bir tavırla, kendine acımadan söylemesi eski hayatının ne kadar acı verici olduğunun göstergesiydi. Maura onun Wyomingdeki dosyalarını okumuştu ve okul bahçesinde ettiği kavgaları biliyordu, yırtık giysileriyle ve dağılmış ailesiyle ilgili sataşmalara katlandığını da. Sosyal hizmet görevlisinden psikoloğuna dek birçok kişi delikanlının fazla sorunlu olduğunu ileri sürmüş, Maura'nın onu hayatına dahil etmesinin pişmanlıkla sonuçlanabileceği uyarısında bulunmuştu. Maura şimdi o sorunlu delikanlının giysilerini sakince çıkarıp gardırobun içine düzgünce asmasını seyrederken şöyle düşündü: Tanrı'ya şükür ki onlara kulak asmamışım. Hiçbirine.</p>

  <p>"Okulda arkadaş edindin mi?" diye sordu. "Diğer öğrencileri sevdin mi?"</p>

  <p>"Bana çok benziyorlar" dedi delikanlı. Şifoniyerin bir çekmecesini açıp içine çoraplarıyla iç çamaşırlarını koydu.</p>

  <p>Maura gülümsedi. "Yani özeller demek istiyorsun."</p>

  <p>"Onlar da öksüz."</p>

  <p>Maura bunu bilmiyordu. Sansone delikanlıya Evensong Okulu'nda burs teklifinde bulunduğunu söylerken, o enstitünün akademik meziyetlerini, doğanın içindeki kampusunu, uluslararası düzeydeki eğitim kalitesini ve muhteşem kütüphanesini övmüştü. Oranın öksüzler okulu olduğunu söylememişti.</p>

  <p>"Bundan emin misin?" diye sordu Maura. "Bazılarının anne babası ziyarete geliyor olmalı."</p>

  <p>"Birilerinin halasının veya amcasının geldiğini görüyorum arada sırada. Ama kimsenin annesiyle ya da babasıyla tanışmadım. O diyor ki, artık hepimiz birbirimizin ailesiymişiz."</p>

  <p>"O?"</p>

  <p>"Bay Sansone." Sıçan şifoniyer çekmecesini kapatıp Maura'ya baktı. "Sürekli seni soruyor."</p>

  <p>Yüzünün kızardığını hisseden Maura, köpek yatağının içinde dönüp duran ve bu yeni lüksün tadını çıkaran Ayı'ya dikti gözlerini. "Neler soruyor?"</p>

  <p>"Bana son zamanlarda mektup yazıp yazmadığını. Beni ziyarete gelip gelmeyeceğini. Okulda öğretmenlik yapmayı isteyip istemeyeceğini."</p>

  <p>"Evensong'da mı?" Maura başını iki yana salladı. "Lise öğrencilerine adli tıp patolojisi dersi vermemin uygun olacağından emin değilim."</p>

  <p>"Ama bir sürü ilginç şey öğreniyoruz. Geçen ay Bayan Saul bize Roma mancınığı yapmayı gösterdi. Benim de hayvan izi sürmeyi öğretmeme izin verdiler, çünkü bu konuda epey bilgiliyim. Hatta bir atı kesip inceledik."</p>

  <p>"Sahi mı"</p>

  <p>"Bacağı kırılmışta, vurup öldürmek zorunda kaldılar. Kesip iç organlarını inceledik."</p>

  <p>"Bunu rahatsız edici bulmadın mı?"</p>

  <p>"Eskiden geyik derisi yüzerdim. Ölü şeyler nasıldır bilirim."</p>

  <p><i>Evet, bilirsin,</i> diye düşündü Maura. Delikanlı Wyoming'de bir adamın kan kaybından ölmesini seyretmişti. Onun da bazen geceleri ansızın uyanıp uyanmadığını, o dağlarda başlarına gelenlerin beynini esir alıp almadığını merak etti. Delikanlı ders kitaplarını şifoniyere koyarken, diş fırçasını alıp banyoya giderken çok sakin ve kontrollü görünüyordu; bütün hislerini gizliyordu. <i>İtiraf etmek istediğimden daha fazla benziyor bana.</i></p>

  <p>Maura'nın mutfaktaki cep telefonu çaldı.</p>

  <p>"Çıkıp bahçeyi görebilir miyim?" diye sordu delikanlı.</p>

  <p>"Tamam. Ben de şu telefona bakayım."</p>

  <p>Maura mutfağa girip el çantasından telefonunu çıkardı. "Doktor Isles" dedi.</p>

  <p>"Ben Dedektif Johnny. Hafta sonu aradığım için gerçekten üzgünüm."</p>

  <p>"Sorun değil dedektif. Sana nasıl yardımcı olabilirim?"</p>

  <p>"Eski bir cinayet vakası hakkında fikrinizi sorabilir miyim? On dokuz yıl önce bir Çin restoranında gerçekleşmişti, insanlar vurularak öldürülmüştü. Beş kurban. O sırada buna cinayet-intihar vakası dediler."</p>

  <p>"On dokuz yıl önce olmuş bir şeyi neden araştırıyorsun ki?"</p>

  <p>"Çatıda bulduğumuz kimliği belirsiz kadınla bağlantılı olabilir. Kadın Çin Mahallesi'ne o yüzden gelmiş olabilir. O restoran vakasını bilen insanları arıyormuş anlaşılan."</p>

  <p>"Tam olarak ne yapmamı istiyorsun?"</p>

  <p>"O beş kişinin, özellikle de katilin otopsi raporlarını inceleyin. Varılan sonuçlara katılıp katılmadığınızı söyleyin. Otopsileri yapan patolog artık adli tıpta çalışmadığından kendisine soramıyorum."</p>

  <p>Mutfak penceresinden dışarı bakan Maura, Sıçan'la köpeğin bahçeyi turladıklarını, sanki dışarıdaki engin dünyaya kaçmanın bir yolunu aradıklarını gördü. O delikanlı vahşi doğada yaşamak için yaratılmıştı.</p>

  <p>"Bu hafta sonu meşgulüm" dedi Maura. "Doktor Bristol'dan rica edebilirsin."</p>

  <p>"Ama ben şey umuyordum gerçekten..."</p>

  <p>"Evet?"</p>

  <p>"Sizin Fikrinizi yeğlerim Doktor Isles. Ne olursa olsun gerçeği söyleyeceğinizi biliyorum. Size güveniyorum."</p>

  <p>Maura şaşırdı, çünkü bugünlerde Boston polis teşkilatında yaygın olan bir kanı değildi bu. Geçen hafta kendisine soğuk gözlerle, sessizce bakan polisleri düşündü. Kendisini çeşitli yollarla düşman gibi hissettirmelerini düşündü.</p>

  <p>"Bu akşam evde olacağım" dedi. "Dosyaları istediğin zaman getirebilirsin. "</p>

  <p>Saat dokuzdan sonra Ayı ön kapıda havlamaya başladı. Maura kapıyı açınca sundurmasında Dedektif Johnny'nin durduğunu gördü. Adamla köpek ihtiyatla bakıştılar bir an, ama Ayı adamı birkaç kere koklayıp inceledikten sonra eve tırıs tırıs geri dönerek, onu onayladığını ve içeri girmesine izin verdiğini belli etti. Maura'nın Çin Mahallesi'nde tanıştıklarında fark ettiği enerjik tavrıyla antrede duraksayıp, banyodan gelen su sesine doğru başını çevirdi Johnny. Soru sormasa da, Maura adamın meraklandığını gözlerinden okudu.</p>

  <p>"Bu hafta sonu bir misafirim kalıyor" dedi.</p>

  <p>"Sizi hafta sonunda rahatsız ettiğim için kusura bakmayın." Johnny ona fotokopileri uzattı. "Beş otopsi raporu ve Dedektif Ingersoll ile Dedektif Staines'in hazırladığı Boston polis teşkilatı dosyası."</p>

  <p>"Vay. Epey uğraşmış gibisin."</p>

  <p>"Bu ilk cinayet vakam. O yüzden çok uğraşıyorum, anlıyor musunuz?" Adam cebinden bir taşınabilir bellek çıkardı. "Orijinalleri adli tıptan çıkarmama izin vermediklerinden, fotoğraflarla röntgen filmlerinin fotokopisini çektim. Başınıza epey iş çıkardığımın farkındayım, kusura bakmayın." Taşınabilir belleği verirken, bütün bunların kendisi için ne kadar önemli olduğunu ve Maura'ya tamamen güvendiğini söylemek ister gibi genç kadının gözlerinin içine baktı.</p>

  <p>Elleri temas edince kızaran Maura taşınabilir belleğe baktı. "Sen gitmeden önce bu dosyaları bilgisayarıma aktarayım" dedi. Maura'nın çalışma odasına girdiler ve Maura dizüstü bilgisayarını çalıştırırken Johnny de peşlerinden gelmiş olan ve şimdi ayaklarının dibinde oturup bu yeni ziyaretçiyi seyreden köpeğe baktı.</p>

  <p>"Bu köpeğin cinsi nedir?" diye sordu.</p>

  <p>"Hiçbir fikrim yok. Çoban köpeğiyle kurt ya da Sibirya kurdu kırmasıdır herhalde. Misafirime ait."</p>

  <p>"Çok iyi bir ev sahibesisiniz, misafirinizin köpek getirmesine izin vermişsiniz."</p>

  <p>"Canımı o köpeğe borçluyum, bana sorarsan istediği yerde kalabilir." Maura taşınabilir belleği taktı ve bir an sonra ekranda bir dizi küçük fotoğraf belirdi. Maura ilkine tıklayınca fotoğraf büyüdü; otopsi masasında yatan çıplak bir kadın cesedinin fotoğrafıydı. "Sorun yok gibi. Bunlara ne zaman bakacağım konusunda söz veremem, ama gelecek haftadan önce olmaz."</p>

  <p>"Gerçekten çok teşekkürler Doktor Isles."</p>

  <p>Maura doğrulup adama baktı. "Doktor Bristol ile Doktor Costas çok iyi patologlardır. Onların da yargılarına güvenebilirsin. Onlara gitmemenin bir sebebi var mı?"</p>

  <p>Johnny duraksayıp başını banyoya doğru çevirdi, su sesi kesilmişti. Ayı kulaklarını dikip odadan tırıs tırıs çıktı.</p>

  <p>"Dedektif?" diye sordu Maura.</p>

  <p>Adam gönülsüzce konuştu: "Hakkınızda söylenenleri biliyorsunuzdur herhalde. Wayne Graff davası yüzünden."</p>

  <p>Maura'nın çenesi kasıldı. "Hoş şeyler söylenmediğinden eminim."</p>

  <p>"Polislerin katı kuralları vardır. Eleştirilmekten hoşlanmazlar."</p>

  <p>"Eleştiriler doğru olduğunda bile" dedi Maura acı acı.</p>

  <p>"Bu yüzden size geldim. Gerçeği söylediğinizi biliyorum." Adam Maura'nın gözlerinin içine cesurca baktı. Çin Mahallesi'nde tanıştıkları gün Maura onu çözememişti, onun kendisinden hoşlanıp hoşlanmayacağını kestirememişti. Adamın yüzünde yine tarafsız bir ifade vardı, ama bu Maura'nın ardını görmeyi henüz öğrenemediği bir maskeydi sadece. Maura'nın bu adam hakkında bilmediği şeyler vardı ve onun, maskesinin ardını herhangi birinin görmesine izin verip vermediğini merak etti.</p>

  <p>"Bu raporlarda ne bulmamı umuyorsun?" diye sordu.</p>

  <p>"Çelişkiler olabilir. Birbirini tutmayan veya saçma görünen şeyler."</p>

  <p>"Bunu nereden çıkardın?"</p>

  <p>"Staines ile Ingersoll suç mahalline girer girmez vakanın adını koymuşlar, cinayet-intihar vakası demişler. Raporlarını okudum, alternatif teoriler üretmemişler. Kolaya kaçıp çılgın bir Çinli göçmenin restorandakileri vurduğunu söylemişler. Sonra da kendini vurduğunu."</p>

  <p>"Cinayet-intihar vakası değil miydi sence?"</p>

  <p>"Bilmiyorum. Ama on dokuz yıl sonra, olayın tuhaf yankıları sürüyor hâlâ. Çatıda bulduğumuz kimliği belirsiz kadının el GPS'inde iki adres vardı. Biri Dedektif Ingersoll'un ev adresiydi. Diğeriyse katliam kurbanlarından birinin dul eşi olan İris Fang'ın adresi. Ölen kadının Red Phoenix vakasıyla ilgilendiği ortada. Sebebini bilmiyoruz."</p>

  <p>Köpeğin inlediğini işittiler; Maura dönüp bakınca, duştan sonra saçı hâlâ ıslak olan Sıçan'ın kapı eşiğinde durduğunu gördü. Delikanlı, Maura'nın bilgisayar ekranındaki otopsi fotoğrafına bakıyordu. Maura program penceresini hemen küçültüp simge durumuna getirince, o rahatsız edici görüntü gözden kayboldu.</p>

  <p>"Julian, tanıştırayım, Dedektif Johnny" dedi Maura. "Bu da misafirim Julian Perkins. Maine'de okuyor ve bahar tatilini burada geçirecek."</p>

  <p>"Ürkütücü köpeğin sahibi sensin demek" dedi Johnny.</p>

  <p>Delikanlı fotoğrafı hâlâ görürcesine monitöre bakmayı sürdürüyordu. "O kadın kimdi?" diye sordu usulca.</p>

  <p>"Üstünde konuştuğumuz bir vaka sadece" dedi Maura. "Burada işimiz bitmek üzere. Sen gidip televizyon seyret, olur mu?"</p>

  <p>Johnny oturma odasından televizyon sesi gelmesini bekledikten sonra "O fotoğrafı gördüğü için üzgünüm" dedi. "Bir çocuğun görmemesi gereken bir şey."</p>

  <p>"Zamanım olunca dosyalara bakacağım. Bir süre zamanım olmayabilir. Acelesi yok sanırım?"</p>

  <p>"O kimliği belirsiz kadın hakkında biraz ilerleme kaydetmek hoş olabilir."</p>

  <p>"Red Phoenix vakası on dokuz yıl önce gerçekleşti" diyen Maura dizüstü bilgisayarını kapadı. "Bu iş biraz daha bekleyebilir eminim."</p>
</body>
</html>
