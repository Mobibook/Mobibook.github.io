<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>15</h1>

  <p>Patrick Dion'un Brookline'daki, yüksek çalıların ardında gizli evi ağaçlar ve çimenliklerle çevrili özel bir cennetti; koyu gölgelerle aydınlık çiçek yataklarının arasından patikalar geçiyordu. Dökme demir bahçe kapısı açıktı ve Jane ile Frost arabayla kapıdan geçerken hayaletimsi, beyaz huş ağaçlarının arasından konağı gördüler. Küçük bir tepenin üstündeki bu Kolonyal tarzı dev bina, Dion'un geniş arazisine hükmediyordu.</p>

  <p>"Risk sermayedarı ne ki?" diye sordu Frost, gölgeli korunun içindeki tenis kortunun yanından geçerlerken. "Bu terimi hep duyuyorum."</p>

  <p>"Paradan para kazanıyorlar galiba" dedi Jane.</p>

  <p>"Ama başlayacak parayı nereden buluyorlar?"</p>

  <p>"Paralı arkadaşlarından."</p>

  <p>"Yeni arkadaşlar edinmeliyim."</p>

  <p>Jane iki arabanın durduğu garaj yoluna park etti ve başını kaldırıp konağa baktı. "Ama düşünsene, tonla paran var, böyle güzel bir evin var. Sonra karın seni başka bir adam için terk ediyor. Kızın da sokakta kaçırılıyor. Ben fakir olmayı yeğlerdim." Frost'a baktı. "Pekâlâ, içeride biraz hasar kontrolü yapmamız gerek şimdi. Bay Dion'un söylediğine göre Johnny'den pek hazzetmemişler."</p>

  <p>Frost başını salladı. "O çocuğa biraz sakin olmasını söylemeliyiz. Fazla ateşli. Fazla enerjik."</p>

  <p>"Ama Johnny bana kimi hatırlatıyor, biliyor musun?"</p>

  <p>"Kimi?"</p>

  <p>"Kendimi. Otuz yaşından önce cinayet masasına katılmak istiyormuş." Jane kapısını açtı. "Başarabilir de."</p>

  <div>
    <br />
  </div>

  <div>
    <br />
  </div>

  <p>Granit basamakları çıkıp ön kapıya vardılar, ama Jane'in zili çalmasına fırsat kalmadan kapı açıldı ve karşılarında kır saçlı bir adanı belirdi. Altmışlarının sonlarında olsa da hala formda ve yakışıklıydı, ama yüzü çökmüştü ve pantolonunun bol durması, yakın zamanda kilo verdiğinin göstergesiydi Jane'e göre.</p>

  <p>"Arabanızın garaj yolundan geldiğini gördüm" dedi adam. "Ben Patrick Dion."</p>

  <p>"Dedektif Rizzoli" dedi Jane. "Ve ortağım Dedektif Frost." El sıkıştılar; Patrick'in eli güçlü, bakışları sabitti.</p>

  <p>"Girin lütfen. Hepimiz salondayız."</p>

  <p>"Bay Mallory geldi mi?"</p>

  <p>"Evet. Mary Gilmore'u da davet ettim. Bir araya geldik, çünkü bu olanlar hepimizi rahatsız etti ve bu işe nasıl son verebileceğimizi bilmek istiyoruz."</p>

  <p>Eve girerlerken Jane cilalı ahşap bir zemin ve ikinci kattaki galeriye döne döne yükselen, zarif tırabzanlı bir merdiven gördü. Fazla bakamadı; Patrick onları içinde şimdiden iki misafirin beklediği salona götürdü doğruca.</p>

  <p>Kanepede oturan Mark Mallory bir atlet zarafetiyle ayağa kalktı. Otuzlarının ortalarındaydı, formdaydı ve bronz tenliydi, siyah saçına ak düşmemişti hiç. Jane adamın timsah derisi kemerine, Sperry Top-Sider ayakkabılarına ve Breitling kol saatine baktı; bütün bu küçük ipuçları şöyle diyordu kibirle: <i>Sizin asla sahip olamayacağınız kadar çok param var benim.</i> Adamın çabucak el sıkışması, işini bir an önce halletmeye can attığını gösteriyordu.</p>

  <p>Jane odadaki üçüncü kişinin varlığından haberdar edilmemiş olsa, onu kolayca gözden kaçırabilirdi. Pencerenin yanındaki dev koltuğa gömülmüş olan Mary Gilmore, Patrick'in yaşlarındaydı, ama öyle ufak tefekti ve öyle iki büklüm duruyordu ki neredeyse görünmezdi. Kadın ayağa kalkmaya çalışırken Frost onun yanına gitti hemen.</p>

  <p>"Lütfen zahmet etmeyin Bayan Gilmore. Siz oturun, tamam mı?" diyerek, kadının tekrar koltuğa oturmasına yardım etti. Kadının başını kaldırıp Frost'a gülümsemesini seyreden Jane şöyle düşündü: Frost'la yaşlı kadınların arasındaki yakınlığın sebebi nedir? Frost onları seviyor, hepsi de onu seviyorlar.</p>

  <p>"Kızım da burada olmak istiyordu" dedi Bayan Gilmore. "Ama işten izin alamadı, o yüzden ona gelen mesajı ben getirdim." Kadın artritli eliyle sehpayı gösterdi. "Benimkiyle aynı gün gelmiş. Her yıl 13 Mart'ta geliyorlar, Joey'min öldüğü gün. O kadın bize musallat oldu sanki. Duygusal taciz bu. Polisin onu durdurmak için yapabileceği bir şey yok mu?"</p>

  <p id="sigil_toc_id_1">Sehpanın Üstünde üç zarf vardı, Jane onlara dokunmadan önce cebinden bir çift eldiven çıkardı.</p>

  <p>"Eldiven gereksiz" dedi Mark. "Mektuplarda da zarflarda da parmak izi yok."</p>

  <p>Jane kaşlarını çatarak ona baktı. "Bunlarda parmak izi olmadığını nereden biliyorsunuz?"</p>

  <p>"Dedektif Ingersoll suç laboratuvarında analiz ettirdi."</p>

  <p>"Bunlardan haberi var mı onun?"</p>

  <p>"Ona da geliyor. Kurbanlarla bağlantısı olan herkese geliyor, babamın iş arkadaşlarına bile. Tanıdığımız on civarı kişiye geliyor. Yıllardır böyle ve suç laboratuvarında ne zarflarda ne de mektuplarda bir şey bulunabiliyor."</p>

  <p>"Bayan Fang mesaj gönderdiğini reddediyor."</p>

  <p>Mark homurdandı. "Başka kimin işi olabilir ki? <i>Globe'a</i> ilan veren oydu. Bu meseleye kafayı taktı."</p>

  <p>"Ama mesaj gönderdiğini reddediyor." Eldivenleri takan Jane ilk mektubu aldı; bu mektup Bayan Mary Gilmore'a gönderilmişti. Zarfta Boston posta damgası vardı; gönderenin adresi yoktu. Jane zarfın içindeki katlanmış kâğıdı çıkardı. Yirmi beş yaşındayken Çin Mahallesi'ndeki restoranda gerçekleşen toplu cinayet-in-tihar vakasında öldürülen Joseph S. Gilmore'un ölüm ilanının fotokopisiydi bu. Annesi Mary ile kız kardeşi Phoebe Morrison'a başsağlığı dileniyordu. Cenaze töreni St. Monica's'ta yapılmıştı. Jane sayfanın arkasını çevirince büyük harfle yazılmış tek bir cümle gördü:</p>

  <p><i>Gerçeği biliyorum.</i></p>

  <p>"Bu lanet olası mesaj bana da geliyor" dedi Mark. "Her yıl aynı mesajı alıyoruz. Bana babamın ölüm ilanı geliyor ama."</p>

  <p>"Bana da Dina'nınki" dedi Patrick usulca.</p>

  <p>Jane, Patrick Dion'a gönderilmiş olan zarfı aldı. Zarfın içinde, kırk yaşındayken kocası Arthur'la birlikte Red Phoenix'te öldürülmüş olan Dina Mallory'nin ölüm ilanının fotokopisi vardı, ilanda adamın önceki eşinden olma kızı Charlotte Dion'a başsağlığı dileniyordu. Arka tarafta, Mary Gilmore'a gönderilen mektupta yazan cümle vardı:</p>

  <p><i>Gerçeği biliyorum.</i></p>

  <p>"Dedektif Ingersoll bize zarfın Staples'ta milyonlarca satan standart bir marka olduğunu söyledi" dedi Mark. "Kalemin mürekkebi de Bic marka bir tükenmezkaleme ait. Suç laboratuvarında, zarfların iç yüzeylerinde mikroskobik nişasta granülleri bulundu, yani gönderen kişi lateks eldiven takmış; pullarla zarflar ıslatılmadan yapıştırılabiliyor, o yüzden DNA yok. Bu mektuplar her yılın aynı günü posta kutuma geliyor. 13 Mart'ta."</p>

  <p>"Katliam gününde" dedi Jane.</p>

  <p>Mark başıyla onayladı. "Sanki o tarihin hatırlatılmasına ihtiyacımız varmış gibi."</p>

  <p>"Peki ya el yazısı?" diye sordu Jane. "Hepsinde aynı mı?"</p>

  <p>"Hep aynı büyük harfler. Aynı siyah mürekkep."</p>

  <p>"Ama bu yılki mesaj farklı" dedi Bayan Gilmore. Öyle usulca konuşuyordu ki sesi duyulmayacaktı neredeyse.</p>

  <p>Onun en yakınında duran Frost kadının omzuna hafifçe dokundu. "Nasıl farklı hanımefendi?"</p>

  <p>"Önceki mesajlarda <i>Gerçeği bilmek istemez misin?</i> deniyordu. Bu yılkiyse farklı. Bu yılkinde <i>Gerçeği biliyorum,</i> deniyor."</p>

  <p>"Temelde aynı saçmalık işte" dedi Mark. "Biraz farklı o kadar."</p>

  <p>"Hayır, bu yılkinin anlamı tamamen farklı." Bayan Gilmore, Jane'e baktı. "O kadın bir şey biliyorsa neden gerçeği açık açık söylemiyor?"</p>

  <p>"Gerçeği hepimiz biliyoruz Bayan Gilmore" dedi Patrick sabırla. "On dokuz yıldır biliyoruz. Ben Boston polis teşkilatının dava dosyasını kapatırken ne yaptığını bildiğine canı gönülden inanıyorum."</p>

  <p>"Ama ya yanıldılarsa?"</p>

  <p>"Bayan Gilmore" dedi Mark, "Bu mesajların tek bir amacı var: O kadın kendisiyle ilgilenmemizi istiyor. Akli dengesinin yerinde olmadığını hepimiz biliyoruz."</p>

  <p>"Ne demek istiyorsunuz?" dedi Frost.</p>

  <p>"Patrick, onlara Bayan Fang'la ilgili öğrendiğin şeyi söyle."</p>

  <p>Yaşlı adam gönülsüz görünüyordu. "Şu an bundan bahsetmeye gerek olduğundan emin değilim."</p>

  <p>"Duymak isteriz Bay Dion" dedi Jane.</p>

  <p>Patrick kucağında duran ellerine baktı. "Yıllar önce, Dedektif Ingersoll bu mesajları araştırmaya ilk başladığında, bana Bayan Fang'ın, şey, büyüklük kompleksinden mustarip olduğunu söyledi. O kadın kadim savaşçılar soyundan gelme olduğuna inanıyormuş. Kocasının katilini bulup intikam almanın savaşçı olarak görevi olduğuna inanıyormuş."</p>

  <p>"Buna inanabiliyor musunuz?" Mark güldü. "Çin pembe dizisi gibi resmen. O kadın zırdeli."</p>

  <p>"Dövüş sanatları ustası" dedi Frost. "Öğrencileri ona inanıyorlar kesinlikle ve sahtekâr olsa fark ederlerdi herhalde."</p>

  <p>"Dedektif Frost" dedi Patrick, "sahtekâr olduğunu söylemiyoruz zaten. Ama iddiaları size de çok sarma geliyordur mutlaka.</p>

  <p>Dövüş sanallarında kadim geleneklerin önemli bir yeri olduğunu biliyorum, ama büyük bölümü de hayal ürünüdür. Dedektif İngersoll gibi ben de Bayan Fang'ın kocasının ölümü yüzünden ağır bir travma geçirdiğini düşünüyorum. Kocasının ölümünü asla kabullenemedi. Ve üzüntüsüyle başa çıkabilmek için daha derin bir sebep arıyor, kocasının ölümünü önemli kılacak ve bir delinin rastgele yaptığı bir eylemden fazlası haline getirecek bir şeyler arıyor. Kocasının ölümünün önemli bir sebebi olduğunu kanıtlama ihtiyacı duyuyor ve o isimsiz düşmanı aramaktan asla vazgeçmeyecek, çünkü hayatındaki tek amaç bu." Kederle Mark'a baktı. Ardından Mary Gilmore'a. "Ama biz gerçeği biliyoruz. Bunun dengesiz bir adamın işlediği anlamsız bir suç olduğunu biliyoruz. Arthur, Dina ve Joey pisi pisine öldüler. Bunu kabullenmek kolay olmasa da biz kabullenebiliyoruz. Bayan Fang kabullenemiyor."</p>

  <p>"O yüzden de tacizlerine katlanmak zorunda kalıyoruz" dedi Mark, sehpadaki mektupları göstererek. "Ve bunları göndermesini engelleyemiyoruz."</p>

  <p>"Ama onun gönderdiğinin kanıtı yok ki" dedi Frost.</p>

  <p>"Eh, <i>bunun</i> onun işi olduğunu biliyoruz" diyen Mark cebinden katlanmış bir <i>The Boston Globe</i> kupürü çıkardı. Dedektif Johnny'nin Jane'e bahsettiği çeyrek sayfalık ilandı bu; siyah ve sade bir kutuydu. MASUM sözcüğünün altında Red Phoenix'in aşçısı Wu Weimin'in gülümseyen bir fotoğrafı vardı. Fotoğrafın altında katliamın tarihi ve tek bir cümle yazılıydı: GERÇEK ASLA SÖYLENMEDİ.</p>

  <p>"Bu ilan durumu epey kötüleştirdi" dedi Mark. "O kadın tüm şehrin dikkatini kendi sanrılarına çekti artık. Bu iş nerede bitecek? Ne zaman bitecek?"</p>

  <p>"İçinizden biri Bayan Fang'la bu konuda konuştu mu?" Odaya bakman Jane, bakışlarım Mark Mallory'ye dikti.</p>

  <p>Mark homurdandı. "Ben şahsen zamanımı onunla konuşarak harcamam."</p>

  <p>"Yani onun evine gitmediniz? Onu teselli etmeye çalışmadınız?"</p>

  <p>"Neden <i>bana</i> soruyorsunuz ki?"</p>

  <p>"Bu iş en çok sizi kızdırmışa benziyor Bay Mallory" dedi Jane. Ama bu adam, İris'in evine izinsiz girecek kadar kızmış mıydı? Kadının yastığına uyarı niyetine bıçak saplayacak kadar? Mark'ı pek tanımayan Jane, onun neler yapabileceğini bilmiyordu.</p>

  <p>"Bakın, hepimiz altüst olmuş haldeyiz" dedi Patrick, oysa sesi bezgin çıkıyordu daha çok. "Ama o kadınla herhangi bir şekilde temas kurmanın akıllıca olmayacağını da biliyoruz. Geçen hafta Dedeklif Ingersoll'u aradım, belki bizim adımıza müdahalede bulunabilir diye. Ama beni geri aramadı henüz."</p>

  <p>"Bu hafta şehir dışında" dedi Jane. Mektupları alıp kanıt torbalarına koydu. "O geri gelince bu meseleyi kendisiyle konuşuruz. Bu arada böyle mesajlar almaya devam ederseniz bana haber verin lütfen."</p>

  <p>"Siz de bizi bilgilendirirseniz seviniriz" dedi Patrick.</p>

  <p>Jane hepsiyle el sıkıştı tekrar. Mark yine çabucak el sıkıştı, polisten kendisine hayır gelmeyeceğine şimdiden karar vermiş gibiydi. Patrick ise Jane'in elini uzun süre tuttu. Onları kapıya kadar geçirirken, gitmelerini istemediği belliydi.</p>

  <p>"Beni istediğiniz zaman arayabilirsiniz" dedi adam. "Bu mesele hakkında veya... "Duraksadı ve gözlerinden bir gölge geçer gibi oldu. "Başka herhangi bir konuda."</p>

  <p>"Bu mesele yine gündeme geldiği için üzgünüz" dedi Jane. "Sizin için zor olduğunu görebiliyorum."</p>

  <p>"Özellikle de... diğer meseleyle çok yakından bağlantılı olduğu için." Adam duraksadı, omuzları düşmüştü. "Kızımı biliyorsunuzdur herhalde."</p>

  <p>Jane başıyla onayladı. "Dedektif Buckholz'la Charlotte hakkında konuştum."</p>

  <p>Kızının ismini duymak bile adamın yüzünün acıyla çarpılmasına neden oldu. "Dina'nın ölümü benim için zor oldu. Ama evladımı kaybetmemin acısına kıyasla hiçti bu. Tek evladımı kaybettim. Bu mektuplar ve gazete ilanı, her şeyi hatırlamama yol açıyor. Asıl canımı acıtan şey bu dedektif. Bu konunun kapanmasını istememin sebebi bu."</p>

  <p>"Elimden geleni yapacağım Bay Dion."</p>

  <p>Daha önce el sıkışmış olmalarına karşın adam Jane'in ellerini tekrar tuttu ve bu vedası, Jane'in Frost'la birlikte arabaya geri dönerken karamsarlaşıp suskunlaşmasına yol açtı. Jane kapı kilitlerini açsa da hemen arabaya binmedi. Çimenliğe, ağaçlara, ikindinin koyulaşan gölgelerine doğru uzanan bahçe patikalarına baktı. <i>Adam bütün bunların sahibi, ama hiçbir şeyi yok aslında,</i> diye düşündü, <i>ve yüzünden okunuyor bu.</i> On dokuz yıl sonra, kızının hayaleti hâlâ musallat oluyordu ona ve bu her ebeveynin yaşayabileceği bir şeydi. Çocuk sahibi olmak, kalbinizin hep dünyanın insafına kalması anlamına geliyordu.</p>

  <p>"Dedektifler?"</p>

  <p>Jane dönünce, sundurma basamaklarından inen Bayan Gilmore'u gördü. Ciddiyetle, kararlılıkla yaklaşan dul kadın iki büklümdü.</p>

  <p>"Gitmeden önce size şunu söylemeliyim. Patrick ile Mark o meselenin kapandığından eminler, biliyorum. Restoranda olanları bildiklerini düşünüyorlar. Ama ya yanılıyorlarsa? Ya aslında <i>gerçeği</i> bilmiyorsak?"</p>

  <p>"Şüpheleriniz var yani" dedi Jane.</p>

  <p>Kadının dudakları çizgi halini aldı. "Şunu itiraf edeceğim. Oğlum Joey aziz değildi. Onu iyi bir çocuk olarak yetiştirmeye çalıştım, gerçekten denedim. Ama onu yoldan çıkaracak öyle çok şey vardı ki... ve yanlış insanlarla arkadaşlık kurmak kolaydır." Kadın Jane'e sert, gözlerle baktı. "Joey'nin başının belaya girdiğini biliyorsunuzdur."</p>

  <p>"Kevin Donohue'nun yanında çalıştığını biliyorum."</p>

  <p>Bayan Gilmore bu ismi duyunca "O pis herif!" dedi öfkeyle. "Donohue'ların hepsi öyledir. Ama Joey gücü seviyordu, kolay parayı da. Donohue sayesinde köşeyi döneceğinden emindi. Neye bulaştığını anladığında kendini kurtaramadı. Donohue ona izin vermedi."</p>

  <p>"Oğlunuzu o mu öldürttü sizce?"</p>

  <p>"Baştan beri bunu merak ediyorum."</p>

  <p>"O yönde bir kanıt yoktu Bayan Gilmore."</p>

  <p>Kadın yüksek sesle öksürdü. "Donohue birkaç polisi satın alamaz mıydı sanıyorsunuz? Herhangi bir soruşturmayı yanlış yöne saptırabilirdi o."</p>

  <p>"Bu ciddi bir suçlama."</p>

  <p>"Ben Güney kızıyım. Bu şehirde olup bitenleri bilirim, paranın neleri satın alabileceğini de." Kadın gözlerini kıstı, bakışlarını Jane'den ayırmıyordu. "Eminim siz de biliyorsunuzdur dedektif."</p>

  <p>Bu imalı suçlama Jane'in kaskatı kesilmesine yol açtı. Duygusuz bir sesle "Bu meseleyi araştıracağım Bayan Gilmore" diyerek yavaşça arabasına bindi. Frost'la birlikte uzaklaşırken dikiz aynasına bakınca, kadının hâlâ garaj yolunda durduğunu ve arkalarından öfkeyle baktığını gördü.</p>

  <p>"O kadın" diye mırıldandı Jane, "sevimli bir ihtiyar değil."</p>

  <p>Frost hayretle güldü. "Bizi rüşvet almakla mı suçladı demin?"</p>

  <p>"Aynen öyle oldu."</p>

  <p>"Üstelik öyle tatlı görünüyordu ki."</p>

  <p>"Sana göre hepsi tatlı. Tanıştığın bütün ihtiyar kadınları seviyorsun." <i>Onlar da seni seviyorlar.</i></p>

  <p>Frost'un cep telefonu çaldı. Adam telefonunu açarken Jane, Frost'un yaslı kadınların gözüne kolayca girebildiğini düşündü. Halâ güzel ve etkileyici bir kadın olan İris Fang'la yakınlık kurduğu kesindi. Patrick'in o kadınla ilgili sözlerini anımsadı: <i>Ağır bir travma. Büyüklük kompleksi. Savaşçılar soyundan geldiğine inanıyor,</i> İris yanılgı içinde olabilirdi, ama birisi onun evine izinsizce girip yastığına bıçak saplamıştı gerçekten. <i>Kimin tavuğuna kışt dedin İris?</i></p>

  <p>Frost cep telefonunu kapatırken iç geçirdi, "İşimiz bitmedi galiba."</p>

  <p>"Kimdi?"</p>

  <p>"Knapp Sokağı'ndaki binanın emlakçısı. Sabahtan beri ona ulaşmaya çalışıyordum. Bu gece şehir dışına çıkacakmış, ama binanın içini görmek istersek bir saat sonra bizimle buluşabilirmiş."</p>

  <p>"Öyleyse Çin Mahallesi'ne geri mi dönüyoruz?"</p>

  <p>Frost başıyla onayladı. "Çin Mahallesi'ne geri dönüyoruz."</p>
</body>
</html>
