<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>38</h1>

  <p>Jane öğleyin New Hampshire sınırından Maine'e geçerek kuzey yönünde ilerledi. Ilık bir mayıs günüydü, ağaçlar baharda çiçek açmıştı, tarlalarla ormanın üstünde altın rengi bir pus asılıydı. Ama Jane öğleden soma Moosehead Gölü'ne vardığında, hava buz gibiydi artık. Arabasını park edip boynuna yün atkı doladı ve iskeleye doğru yürüdü; orada bir motorbot bağlıydı.</p>

  <p>Sarı saçı rüzgârda dağılmış, on beş yaşlarında bir delikanlı ona el salladı. "Bayan Rizzoli misiniz? Ben Will, Loon Point Pansiyonu'ndan." Jane'in valizini aldı. "Tek valiz mi getirdiniz?"</p>

  <p>"Bir gece kalacağım sadece." Jane iskeleye bakındı. "Kaptan nerede?"</p>

  <p>Delikanlı sırıtarak el salladı. "Burada. Bu botu sekiz yaşından beri kullanıyorum ben. İçiniz rahat olsun, karşıdan karşıya binlerce kez geçmişimdir."</p>

  <p>Delikanlının kaptanlık yeteneğinden hâlâ şüphe duyan Jane motorbota bindi ve kendisine uzatılan can yeleğini giydi. Otururken yiyecek dolu kutuları ve üzerlerindeki <i>The Boston Globe</i> nüshalarını fark etti. Delikanlı alışveriş işini de yapıyordu anlaşılan.</p>

  <p>Delikanlı motoru çalıştırırken Jane sordu: "Pansiyonda ne kadar zamandır çalışıyorsun?"</p>

  <p>"Hayatım boyunca. Pansiyon annemle babamın."</p>

  <p>Jane delikanlıya yaklaşıp baktı. Geniş bir çene ve güneşten rengi açılmış saçlar gördü. Delikanlının vücudu cankurtaran vücudu gibiydi, zayıf ama kaslıydı; California plajlarına çok uygun düşerdi. Delikanlı botu iskeleden uzaklaştırırken hiç zorlanmıyor gibiydi. Jane'in başka soru sormasına fırsat kalmadan hızlandılar ve motorun gürültüsü iyice yükseldi. Jane küpeşteye tutunup sık ormana, ileride deniz gibi uzanan büyük göle baktı.</p>

  <p>"Burası güzelmiş" dedi, ama delikanlı onu duymadı; nehrin diğer kıyısındaki hedeflerine odaklanmıştı.</p>

  <p>Karşı kıyıya vardıklarında güneş ufukta alçalmıştı ve suları alev rengiyle altın sarısına boyuyordu. Jane ilerideki köy kulübelerini ve kıyıya çekilmiş kanoları gördü, iskelede kabarık saçlı bir kız, palamarı tutmak için bekliyordu. Jane kızın yüzünü görür görmez, bu ikisinin kardeş olduklarını anladı.</p>

  <p>Will "Bu bizim baş belası Samantha" dedi gülerek ve kızın saçını sevgiyle karıştırdı. "Ayak işlerine bakar. Diş fırçasına, fazladan havluya filan ihtiyacınız olursa ona seslenin yeter."</p>

  <p>Kız valizi alıp iskelede koşarak uzaklaşırken Jane "Sekiz dokuz yaşlarında görünüyor" dedi. "Siz ikiniz okula gitmiyor musunuz?"</p>

  <p>"Evden okuyoruz. Kışın kasabaya inmek zor. Babam bu cennette yaşadığımız için dünyanın en şanslı çocukları olduğumuzu söyler hep." Öne düşen delikanlı, kulübelerden birine doğru uzanan yolda yürümeye başladı. "Annem sizin için bunu seçti. En sessiz, sakin kulübedir."</p>

  <p>Sineklikli sundurmanın basamaklarını çıktılar ve kapı arkalarından gıcırdayarak kapandı. Samantha, Jane'in valizini kulübeye getirip yatağın ayakucundaki, köy işi bir bavul rafına koymuştu. Jane kirişlere, budaklı çamdan yapılma duvarlara baktı. Taş ocakta şimdiden yakılmış olan ateş çıtır çıtır yanıyordu.</p>

  <p>"Her şey tamam görünüyor mu?" diye sordu Will.</p>

  <p>"Keşke kocamı da getirseydim. Buraya bayılırdı."</p>

  <p>"Bir dahaki sefere getirin." Eliyle veda eden Will gitmeye davrandı. "Yerleşince akşam yemeği için ana binaya gelin. Sığır yahnisi var galiba."</p>

  <p>Delikanlı gittikten sonra Jane sineklikli sundurmadaki sallanan sandalyeye oturup, günbatımının gölü ateşe vermesini seyretti. Böcekler vızıldıyordu. Su şapırtıları Jane'in uykusunu getirdi. Gözlerini kapattığı için, kulübesine yaklaşan ziyaretçiyi görmedi. Sineklikli kapının arkasında duran sarışın kadını, ancak onun kapıyı çaldığını duyup da gözlerini açınca gördü.</p>

  <p>"Dedektif Rizzoli?" dedi kadın.</p>

  <p>"Buyrun."</p>

  <p>Kadın içeri girerken, kapıyı sessizce kapamaya özen gösterdi. Onun Will'le Samantha'ya benzediğini gölgeli sundurmada bile görebilen Jane, bu kadının onların annesi olduğunu anladı. Kadının ismini bildiğinden de emin oldu. Ingersoll'un yanına balıkçılık aletleri almadan, tuhaf bir zamanda Loon Point'e gelmesi Jane'in dikkatini çekmişti. Ingersoll'un Maine'e gelmesinin asıl sebebi, şimdi Jane'in kulübesinin sundurmasında duran bu kadını ziyaret etmekti.</p>

  <p>"Selam Charlotte" dedi Jane.</p>

  <p>Kadın yakınlarda kendilerini duyabilecek birilerinin olup olmadığını anlamak için etrafa bakındı. Sonra da Jane'e baktı. "Lütfen o ismi ağzınıza almayın bir daha. Benim ismim Susan artık."</p>

  <p>"Ailen bilmiyor mu?"</p>

  <p>"Kocam biliyor, ama çocuklar bilmiyor. Onlara anlatmak çok zor olur. Hem dedelerinin nasıl bir insan olduğunu asla bilmelerini istemiyorum..." Sustu. Sallanan sandalyelerden birine iç geçirerek oturdu. Sundurmada sandalyesinin gıcırtılarından başka ses duyulmadı bir an.</p>

  <p>Jane kadına profilden baktı. Charlotte -hayır, Susan- daha otuz altı yaşındaydı, ama çok daha yaşlı görünüyordu. Yıllarca açık havada olmak cildini çillendirmiş, saçı da kırçıllaşmaya başlamıştı. Ama onu en yaşlı gösteren şey gözlerindeki acıydı, derin kırışıklıklara ve kederli bakışlara yol açmış olan acıydı.</p>

  <p>Başını sallanan sandalyenin arkasına yaslayan Susan, giderek kararan göle baktı. "Ben dokuz yaşındayken başladı" dedi. "Bir gece babam odama geldi, annem uyurken. Bana yeterince büyüdüğümü söyledi. Bütün kız çocuklarının yapması gereken şeyi öğrenmemin vakti gelmiş. Babalarımızı memnun etmemiz gerekiyormuş." Kadın yutkundu. "Ben de ettim."</p>

  <p>"Annene söylemedin mi?"</p>

  <p>"Anneme mi?" Susan acı acı güldü. "Annem bencildi, kendisinden başkasıyla ilgilenmezdi hiç. Arthur Mallory'yle ilişki yaşamaya başladıktan sadece iki ay sonra evi terk etti. Asla dönüp ardına bakmadı. Bir kızı <i>olduğunu</i> hatırladığından bile emin değilim. Ben de babamla baş başa kaldım, velayetimi seve seve aldı. Annem itiraz etmedi tabii. Ah, senede birkaç kez annemle ve Arthur'la görüşüyordum, ama annem benimle hiç ilgilenmiyordu. Arthur bana gerçekten iyi davranan tek insandı. Onu pek tanımasam da, düzgün bir insana benziyordu."</p>

  <p>"Peki ya oğlu Mark?"</p>

  <p>Uzun bir sessizlik oldu. "Mark'ın gerçek yüzünü göremedim" dedi kadın usulca. "Ailelerimizin tanıştığı sırada, Mark gayet zararsız görünüyordu. Kısa sürede hepimiz birbirimizle fazlasıyla sık görüşmeye başladık. Kâh bizim evde, kâh Mark'ın evinde akşam yemeği yiyorduk. Öyle iyi anlaşıyorduk ki. Mesele şuydu ki, annemle Arthur benim o sırada fark etmediğim kadar iyi anlaşıyorlarmış meğer."</p>

  <p>"Babanla Mark da iyi anlaşıyorlarmış görünüşe göre.”</p>

  <p>Susan başıyla onayladı. "Birbirlerinin en yakın arkadaşı olmuş gibiydiler. Babam hep istediği oğlu sonunda bulmuştu sanki. Annemle babamın boşanmasından sonra bile Mark babamı ziyaret etmeyi sürdürdü. Birlikte aşağıya, babamın atölyesine inip kuş evleri, tablo çerçeveleri yapıyorlardı. Aşağıda gerçekte olanlardan hiç haberim yoktu."</p>

  <p><i>Marangozluktan çok daha fazlasını yapıyorlardı,</i> diye düşündü Jane. "Birlikte o kadar zaman geçirmeleri tuhaf gelmedi mi?"</p>

  <p>"Yalnız kaldığım için rahatlıyordum genellikle. Babam geceleri odama gelmeyi o sıralar, ben on üç yaşındayken kesti. O zamanlar sebebini bilmiyordum. İlk kızın o sıralar ortadan kaybolduğunu sonradan fark ettim. Ben on üç yaşındayken, babam kendini eğlendirecek başka birini buldu. Mark'ın yardımıyla." Susan sallanmayı kesti ve gözlerini gölden ayırmadan, hiç kımıldamadan oturdu. "Bilsem, Mark'ın gerçek yüzünü görsem, annemle Arthur hâlâ yaşıyor olacaklardı."</p>

  <p>Jane kaşlarını çattı. "Neden öyle diyorsun?"</p>

  <p>"O gece benim yüzümden Red Phoenix'e gittiler. Onlara söylediğim şey yüzünden gittiler."</p>

  <p>"Senin mi?"</p>

  <p>Susan devam etme gücü toplamak istercesine derin bir nefes aldı. "O hafta sonu annemle Arthur'a gitmem gerekiyordu. Ehliyetimi yeni almıştım ve ilk kez tek başıma araba kullanarak evlerine gittim. Babamın arabasını almıştım. Pandantifi o zaman buldum. Koltukla kumanda panelinin arasına düşmüştü ve iki yıl orada kalmıştı, kimse fark etmemişti. Altındı, ejderha şeklindeydi ve arkasında bir isim yazılıydı. Laura Fang."</p>

  <p>"Bu ismi tanıdın mı?"</p>

  <p>"Evet. O kızın kaybolması gazetelerde haber olmuştu. İsmini hatırlıyordum, çünkü benim yaşımdaydı ve keman çalıyordu. Bolton'da da ondan bahseden öğrenciler vardı, yazın orkestra atölyesinde tanışmışlar."</p>

  <p>"Mark o atölyeye gidiyordu."</p>

  <p>Susan başıyla onayladı. "O kızı tanıyordu. Ama kızın babamla bağlantısını çözemedim. Laura'nın pandantifinin <i>babamın</i> arabasında ne işi vardı? Sonra babamın yatak odama geldiği bütün o geceler, bana yaptıkları geldi aklıma. Beni taciz ettiğine göre, bunu başka kızlara da yapmış olabilirdi. Laura'nın başına gelen buydu belki de. Kaybolmasının sebebi."</p>

  <p>"Sonra annene mi söyledin?"</p>

  <p>"O hafta sonu ziyaretine gittiğimde kelimeler ağzımdan döküldü, her şeyi anlattım. Ona ve Arthur'a her şeyi anlatımı. Babamın yıllar önce bana yaptıklarını. Arabasında bulduğum şeyi. Annem başta inanamadı. Sonra her zamanki gibi bencilce davrandı, isminin gazetelerde çıkacağından ve rezil olacağından kaygılanmaya başladı. Kendi evinde olup bitenlerin farkına varmayan saf kadın olarak tanınmaktan. Ama Arthur... Arthur işi ciddiye aldı. O bana inandı. Bu yüzden hep saygı duyacağım ona."</p>

  <p>"Neden hemen polise gitmediler?"</p>

  <p>"Annem önce emin olmak istedi. Gereksiz yere dikkat çekmek istemiyordu. Önce, sadece tuhaf bir rastlantı olmadığından emin olmak istiyordu. <i>Belki de Laura Fang diye başka biri de vardır,</i> dedi. Bu yüzden pandantifi Laura'nın ailesine göstermeye karar verdiler. İki yıl önce kaybolan Laura'ya ait olup olmadığını anlamak için." Susan başını eğdi ve sesini neredeyse duyulmayacak kadar alçalttı. "Onları son sağ görüşüm oldu bu. Restorana, Laura'nın babasıyla konuşmaya giderlerken."</p>

  <p>Yapbozun son parçasıydı bu: Arthur'la Dina'nın o gece Çin Mahallesi'ne gitmelerinin sebebi. Yemek yemeye değil, James Fang'la kayıp kızı hakkında konuşmaya gitmişlerdi. Ateş edilince konuşmaları son bulmuştu; o kanlı katliamın suçu talihsiz bir göçmenin üstüne atılmıştı.</p>

  <p>"Polisler olayın cinayet-intihar vakası olduğunu söylediler ısrarla" dedi Susan. "Annemle Arthur'un sadece yanlış zamanda yanlış yerde olduğunu söylediler. Pandantifi bulamadılar, o yüzden elimde kanıt yoktu. Yardım isteyebileceğim kimse yoktu. Arada bağlantı olup olmadığını merak ediyordum. Laura'yla o katliamın arasında. Bir de Mark meselesi vardı. Mark o hafta sonu evdeydi, yanımızdaydı, yani olanları biliyordu."</p>

  <p>"Patrick'i aramıştır. Annenle Arthur'un Çin Mahallesi'ne gittiklerini söylemiştir."</p>

  <p>"Bunu yapmıştır eminim. Ama durumu ancak cenazede anladım. Babamla Mark birlikte hareket ediyorlardı. Pandantif olmadan bir şey kanıtlayamazdım. Bütün kozlar babamın elindeydi ve beni kolayca ortadan kaldırabileceğini biliyordum."</p>

  <p>"Bu yüzden sen bizzat ortadan kayboldun."</p>

  <p>"Önceden planlamadım. Ama sınıf arkadaşlarımla birlikte Boston'daki Özgürlük Yolu'nda yürüyordum." Kadın kederle güldü. "Ve birden düşündüm ki, <i>ben</i> de özgür olmak istiyorum! Ve şimdi tam sırası. O yüzden öğretmenlerden usulca uzaklaştım. Birkaç sokak sonra, izimi tamamen nasıl kaybettirebileceğimi düşünmeye başladım. Sırt çantamla kimliğimi bir ara sokağa bıraktım. Yanımda, kuzeye giden bir otobüse bilet alabilecek kadar para vardı. Nereye gideceğimi bilmiyordum, babamdan kaçmam gerektiğini biliyordum sadece. Maine'e gelip de otobüsten inince birden şey hissettim..." İç geçirdi. "Evime gelmişim gibi hissettim."</p>

  <p>"Ve burada kaldın."</p>

  <p>"Pansiyonlarda temizlikçiliğe başladım. Kocam Joe'yla tanıştım. Hayatımda aldığım en güzel armağandı bu, beni seven bir adam bulmak. Ne olursa olsun yanımda duran bir adam." Derin bir soluk alıp başını kaldırdı. Doğruldu. "Burada kendime yeni bir hayat kurdum. Çocuklarım oldu. Joe'yla ben bu kulübeleri inşa ettik. İş kurduk. Burada sonsuza dek saklanırsam mutlu olurum diye düşündüm."</p>

  <p>Gölden kahkahalar geldi; Will'le kız kardeşi mayo giymişlerdi ve iskelenin ucuna doğru koşuyorlardı. Atladılar ve soğuk suya dalınca kahkahaları çığlıklara dönüştü. Susan kalkıp gölde mutlu mutlu çırpman çocuklarına baktı.</p>

  <p>"Samantha dokuz yaşında. Başta ben de o yaştaydım. Babamın yatak odama geldiği ilk gece." Susan, Jane'e sırtını dönmüştü; yüzünü onun görmesine dayanamıyordu sanki. "İnsan yaşadığı tacizleri geride bırakabileceğini sanıyor, ama bu mümkün değil. Geçmiş hep oradadır, kâbuslarda seninle buluşmayı bekler. En ummadığın zamanlarda ortaya çıkar. Cin ve puro kokusu aldığında. Veya geceleri yatak odasının kapısı gıcırdayarak açıldığında. Babam onca yıldan sonra bile hâlâ işkence ediyor bana. Samantha dokuz yaşına basınca kâbuslarım iyice kötüleşti, çünkü o yaştaki halimi gördüm. Öylesine masum, henüz el değmemiş. Babamın bana yaptıklarını ve Laura'ya yapmış olabileceği şeyleri düşündüm. Ve başka kızların da, bilmediğim başka kurbanların da olup olmadığını merak ettim. Ama babamı nasıl alt edebileceğimi bilmiyordum, tek başıma yapamazdım. Cesaretim yoktu."</p>

  <p>Dışarıda, iskeleye tırmanmış olan Will'le Samantha gülüşerek kurulanıyorlardı. Susan çocuklarından güç almak istercesine elini sinekliğe yasladı.</p>

  <p>"Sonra 13 Mart'ta" dedi Susan, <i>"The Boston Globe'u</i> açtım."</p>

  <p>"İris Fang'ın ilanını gördün. Red Phoenix katliamıyla ilgili ilanı."</p>

  <p><i>"Gerçek asla söylenmedi"</i> diye fısıldadı Susan, "İlanda öyle deniyordu. Yalnız olmadığımı anladım birden. Yanıtlar arayan başka biri vardı. Adalet isteyen." Jane'e doğru döndü, "İşte o zaman Dedektif Ingersoll'u arayacak cesareti buldum nihayet. Onu tanıyordum, çünkü Red Phoenix katliamını soruşturmuştu. Ona</p>

  <p>Laura'nın pandantifinden bahsettim. Babamdan ve Marktan. Ona başka kayıp kızların da olabileceğini söyledim."</p>

  <p>"O kızlar hakkında soru sormaya bu yüzden haşladı demek" dedi Jane. O sorular adamın canını tehlikeye sokmuştu, çünkü Patrick, Ingersoll'un kanıt topladığını ve onu yalnızca kayıp kızlarla değil, Red Phoenix'le de ilişkilendireceğini duymuştu. Bunun arkasında İris Fang'ın olduğunu varsaymıştı herhalde, çünkü o kadın <i>Globe'a</i> ilan vermişti. Hem kızını, hem de kocasını kaybetmişti, İris ile Ingersoll'un öldürülmesi sorunu hallederdi, böylece Patrick kiralık katiller tutmuştu. Ama katiller o kadını hafife almışlardı.</p>

  <p>"Babamın beni bulmasından ödüm kopuyordu" dedi Susan. "Dedektif Ingersoll'a <i>kimseye</i> benden bahsetmemesini söyledim. Yaptığı araştırmayı kızına bile söylemeyeceğine söz verdi."</p>

  <p>"Sözünü tuttu da. Onu kiralayan kişinin sen olduğunu bilmiyorduk. Bayan Fang'dır diye tahmin ettik."</p>

  <p>"Birkaç hafta sonra beni aradı. Görüşmemiz gerektiğini söyledi ve buraya geldi. Bana bir iz bulduğunu söyledi. Üç kızın ismini bulmuş ve bunlar ortadan kaybolmadan önce tanışıyor olabilirlermiş. Aynı tenis maçına, aynı müzik kampına gitmiş kızlar. Aralarındaki bağlantı <i>benmişim</i> meğer. <i>Benim</i> yüzümden seçilmişler." Sustu ve sandalyesine oturdu. "Ben burada, Maine'de, küçük kızımla birlikte sağ salim yaşıyordum. Başka kurbanlar olduğunu bilmiyordum hiç. Daha cesur olsaydım, bütün bu olanlara yıllar önce son verebilirdim."</p>

  <p>"Son verildi <i>zaten</i> Susan. Ve senin bunda <i>payın</i> oldu."</p>

  <p>Susan ışıldayan gözlerle Jane'e baktı. "Küçük bir pay ama. Dedektif Ingersoll canını verdi. Bitiren de sen oldun."</p>

  <p><i>Tek başıma değil ama,</i> diye düşündü Jane. <i>Yardım aldım.</i></p>

  <p>"Anne?" Bu kız sesi dışarıdaki gölgelerin arasından gelmişti. Sinekliğin ardında duran Samantha'nın zayıf vücudu, parıltılı gölün önündeki bir siluetti. "Babam seni çağırıyor. Turtanın fırından çıkarılma vakti geldi mi bilmiyormuş."</p>

  <p>"Geliyorum canım." Susan ayağa kalktı. Sineklikli kapıyı açarken başını geriye çevirip Jane'e gülümsedi. "Akşam yemeği hazır. Acıkınca gel" dedi ve dışarı çıktı, kapı arkasından gıcırdayarak kapandı.</p>

  <p>Jane, Susan'ın Samantha'nın elini tutmasını sundurmadan seyretti. Anne kız göl kenarında birlikte yürüyerek uzaklaştılar ve alacakaranlıkta gözden kayboldular. Birbirlerinin elini hiç bırakmamışlardı.</p>
</body>
</html>
