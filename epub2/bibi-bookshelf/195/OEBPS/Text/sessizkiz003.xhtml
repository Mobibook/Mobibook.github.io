<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>3</h1>

  <p>Boston'ın Çin Mahallesi'nde nereye baksanız hayaletler vardı. Sessiz sakin Tai Tung Village'ın yanı sıra gösterişli Beach Sokağı'nda da geziniyor, Ping On Sokağı'nda takılıyor ve Oxford Place'in arkasındaki karanlık ara sokakta salınıyorlardı. Hayaletler bu sokakların her yerindeydi. En azından turist rehberi Billy Foo'nun iddiası buydu ve bu konuda ısrarlıydı. Hayaletlere inanıp inanmaması pek önemli değildi; işi turistleri bu sokaklarda ruhların gezindiğine inandırmaktı, insanlar hayaletlere inanmak <i>istiyorlardı;</i> bir sürü turistin Beach ile Oxford'un köşesinde durup soğuktan titreyerek, Billy'nin kanlı cinayet öykülerini dinlemek için kişi başına on beş dolar ödemeye gönüllü olmalarının sebebi buydu. Tam on üç turist gecenin köründe Çin Mahallesi Hayalet Turu'na katılmışlardı; aralarında üç saat önce yatağa yatırılması gereken, on yaşındaki yaramaz ikizler de vardı. Ama insanın paraya ihtiyacı varsa, ödeme yapan müşterileri geri çevirmezdi, yaramaz oğlan çocuklarını bile. Billy tiyatro bölümü mezunuydu ve yakın gelecekte iş bulabilecekmiş gibi görünmüyordu; üstelik bu gece tam 195 dolar, artı bahşiş toplamıştı. İki saat boyunca saçma sapan masallar anlatmanın karşılığında fena para değildi bu, her ne kadar saten mandarin cüppesi giyip at kuyruklu peruk takmak aşağılayıcı olsa da.</p>

  <p>Billy genzini temizleyip kollarını kaldırdı; altı sömestr boyunca tiyatro derslerinde öğrendiklerini uyguluyordu. "Yıl 1907! 2 Ağustos, sıcak bir cuma akşamı." Kalın ve ürkütücü sesi, trafiğin dikkat dağıtıcı gürültüsünü bastırıyordu. Billy sokağın karşı tarafını, bir sonraki kurbanını işaret eden Ölüm misali gösterdi. "Orada, Oxford Place adıyla bilinen meydanda, Boston'ın Çin Mahallesi'nin kalbi atıyor. Şimdi benimle yürüyün ve birlikte geçmise, bu sokakların göçmenlerle dolu olduğu bir döneme gidelim. Puslu gecede ter kokusuyla tuhaf baharat kokularının birbirine karıştığı bir zamana. Havada <i>cinayetin</i> olduğu bir geceye geri dönelim!" Elini dramatik bir tavırla sallayarak, gruptakilere peşinden Oxford Place'e gelmelerini işaret etti; oraya vardıklarında, Billy'yi dinlemek için herkes etrafında toplandı. Billy onların pür dikkat kesilmiş yüzlerine bakarken, onları büyülemenin, ancak çok iyi bir aktörün becerebileceği şekilde büyü yapmamın zamanı geldi, diye düşündü. Kollarını açtı ve mandarin cüppesinin yenleri saten kanatlar gibi sallanırken konuşmadan önce derin bir nefes aldı.</p>

  <p>"Aaaannee!" diye sızlandı yaramaz çocuklardan biri. "Beni <i>tekmeliyor."</i></p>

  <p>"Kes şunu Michael!" dedi anne öfkeyle. "Hemen kes."</p>

  <p>"Ben bir şey <i>yapmadım!"</i></p>

  <p>"Kardeşini rahatsız ediyorsun."</p>

  <p>"Asıl o <i>beni</i> rahatsız ediyor!"</p>

  <p>"Otele geri dönmek mi istiyorsunuz çocuklar? Bunu mu istiyorsunuz?"</p>

  <p><i>Ah Tanrım, lütfen otelinize geri dönün,</i> diye düşündü Billy. Ama iki kardeş öylece durup kollarını kavuşturarak birbirlerine öfkeyle baktılar; eğlenmeyi reddediyorlardı.</p>

  <p>"Dediğim gibi" diye devam etti Billy. Ama dikkati dağılmıştı ve dramatik gerilimin delinmiş bir balondan kaçan hava misali iıssss diye azaldığını duyabiliyordu neredeyse. Dişlerini gıcırdatarak devam etti.</p>

  <p>"Puslu bir ağustos gecesiydi. Bir grup Çinli bütün gün çamaşırhanelerinde ve bakkallarında çalıştıktan sonra bu meydanda dinleniyorlardı." Gazetelerin sürekli <i>sinsi ve meşum Doğululardan</i> bahsettiği bir dönemi canlandırmaya çalışıyordu. O dönemde <i>Time</i> dergisi bile <i>limon gibi sarı, solgun, fesat, hafifçe gülümseyen suratlardan</i> dem vurmuştu. Çinli-Amerikalı olan Billy Foo o dönemde yaşasa ancak çamaşırcılık, aşçılık ya da işçilik yapabilirdi.</p>

  <p>"Burada, bu meydanda savaş çıkmak üzere" dedi Billy. "Birbirine rakip olan iki Çinli grubun, On Leong'lar ile Hip Sing'lerin arasında. Bu meydanı kana bulayacak bir savaş...</p>

  <p>birisi fişek patlatıyor. Karanlıkta tabanca sesleri duyuluyor birden! Onlarca Çinli korkuyla kaçışıyor! Ama bazıları yeterince hızlı koşamıyor ve silahlar sustuğunda, yerde ölmüş ya da can çekişen beş adam yatıyor. Onlar kanlı, meşhur <i>tong</i> savaşının son kurbanları sadece... "</p>

  <p>"Anne, <i>artık</i> gidebilir miyiz?"</p>

  <p>"Şişşt. Amcanın öyküsünü dinle."</p>

  <p>"Ama çok <i>sıkıcııı."</i></p>

  <p>Billy duraksadı; o veledin boğazını sıkıvermek istiyordu. Çocuğa zehir gibi bir bakış fırlattı. Çocuk umursamazca omuz silkmekle yetindi.</p>

  <p>"Böyle puslu gecelerde" dedi Billy dişlerini gıcırdatarak, "uzaklardan o fişeklerin sesi gelir bazen. Can korkusuyla kaçan insanların gölgelerini görebilirsiniz. O gece havada uçuşan mermilerden kaçmaya çalışırlar ebediyen!" Billy dönüp elini salladı. "Şimdi peşimden Beach Sokağı'na gelin. Hayaletlerin kol gezdiği bir başka yere."</p>

  <p>"Anne. <i>Anne?</i></p>

  <p>O piç kurusunu duymazdan gelen Billy, grubun başına geçip sokağın karşı tarafına yürüdü. <i>Gülümsemeye devam et, konuşmaya devam et. Bütün mesele bahşişler.</i> Sadece yarım saat daha devam etmesi yeterliydi. Önce Knapp Sokağı'na gideceklerdi. Sonra da Taylor Sokağı'na ve 91'de beş adamın katledildiği kumarhaneye. Çin Mahallesi'nde bir sürü cinayet mahalli vardı.</p>

  <p>Grubu Knapp Sokağı'na soktu. Burası arka sokak gibiydi, aydınlatması kötüydü ve işlek değildi. Beach Sokağı'nın ışıklarını ve trafiğini geride bırakırlarken hava birden soğudu sanki. Ürperen Billy mandarin cüppesine sarındı. Knapp'ın bu kısmından geçerken havanın rahatsız edici bir şekilde soğuduğunu daha önce de fark etmişti. Sıcak yaz gecelerinde bile burada üşürdü hep; sanki bu sokağa çok eskiden beri soğuk bir hava hâkimdi ve asla gitmeyecekti. Soğuğu tur grubundakiler de hissetmiş gibiydiler; Billy ceket fermuarlarının çekildiğim işitti ve ceplerden eldivenlerin çıkarıldığını gördü. Suskunlaştılar, ayak sesleri iki yanda yükselen binalardan yankılanıyordu. İki velet bile çıt çıkarmıyorlardı, buranın havasının farklı olduğunu sezmişlerdi sanki. Burada bir şeyin, tüm kahkahaları ve neşeyi yutan bir şeyin barındığını.</p>

  <p>Billy metruk binanın önünde durdu; buranın kapısı kilitliydi ve zemin kat pencereleri çelik parmaklıklıydı. Paslı bir yangın merdiveni dördüncü kata kadar çıkıyordu; içeride pusu kurmuş bir şeyi hapsetmek istercesine, o taraftaki bütün pencerelere tahta çakılmıştı. Billy'nin grubundakiler soğuktan korunmak için birbirlerine sokuldular. Yoksa bunun sebebi bu sokakta varlığını sezdikleri bir şeyden korunmak istemeleri miydi?</p>

  <p>"Çin Mahallesi'nde işlenmiş en korkunç suçlardan birinin mahalline hoş geldiniz" dedi Billy. "Binanın tabelası artık olmasa da, on dokuz yıl önce hu parmaklıklı pencerelerin ardında K'ed Pho enix adlı bir Çin balık lokantası vardı. Küçük bir mekândı, içeri de sekiz masa vardı sadece, ama kabuklu deniz ürünlerinin tazeliğiyle meşhurdu. 13 Mart'ta, gecenin geç bir vaktiydi; rutubetli ve soğuk bir geceydi. Bu gece gibiydi, Çin Mahallesi'nin normalde işlek olan sokakları tuhaf bir şekilde sessizdi. Red Phoenix'te sadece iki kişi çalışmaktaydı: Biri garson Jimmy Fang'dı. Diğeriyse Çin'den gelmiş bir kaçak göçmen olan aşçı Wu Weimin'di. Üç müşteri geldi o gece... ve bu, son geceleri olacaktı. Çünkü mutfakta büyük bir terslik vardı. Aşçının neden delirdiğini, neden gözünü kan bürüdüğünü asla bilemeyeceğiz. Belki de zor bir işte gece gündüz çalıştığı içindi. Veya yabancı bir diyarda bir yabancı olmanın verdiği yürek acısı yüzündendi."</p>

  <p>Billy duraksadı. Alçalan sesi tüyler ürpertici bir fısıltıya dönüştü. "Veya belki de yabancı bir güç onu ele geçirmişti, şeytani bir varlık onu zapt etmişti. Tabanca çekmesine yol açan şeytani bir varlık. Yemek salonuna dalmasına yol açan. O kötü varlık hâlâ burada, bu karanlık sokakta. Bildiğimiz tek şey, aşçının tabancasını çekip..." Billy sustu.</p>

  <p>"Eee, tabancasını çekip?" dedi birisi huzursuzca.</p>

  <p>Ama Billy yukarıya, çatıya bakıyordu; az önce orada bir şeyin kımıldadığına yemin edebilirdi. Karanlıkta siyah bir şey titreşmişti, gökyüzünde uçan dev bir kuşun kanadı gibi. Billy onu tekrar görmeye çabaladı, ama duvara yaslanmış yangın merdiveninin iskeletinden başka bir şey görmüyordu artık.</p>

  <p>"Sonra ne oldu?" diye sordu veletlerden biri.</p>

  <p>Billy kendisine hevesle bakan on üç yüze baktı ve nerede kaldığını hatırlamaya çalıştı. Ama az önce göğün altında titreşen şey yüzünden huzursuzdu hâlâ. O karanlık sokaktan, bu binadan kaçma arzusuna kapılmıştı birden. Bu arzu öyle yoğundu ki, Beach Sokağı'na doğru koşmamak için tüm iradesini kullanması gerekiyordu. Işıklara doğru koşmamak için. Derin bir soluk alıp bir çırpıda konuştu: "Aşçı onları vurdu. Hepsini. Sonra da intihar etti."</p>

  <p>Billy bunları söyledikten sonra dönüp gruptakilere çabucak el salladı ve onları o yanmış, hayaletli, dehşetin yankılarını taşıyan binadan uzaklaştırdı, ilerideki Harrison Caddesi'nin rahatlatıcı ışıklan ve trafiği onu çağırıyordu. Gruptakileri epey geride bırakacak kadar hızlı yürümesine karşın, etraflarındaki tehdit çemberinin giderek daraldığı hissinden kurtulamıyordu bir türlü. Bir şeyin onları gözetlediğini hissediyordu. <i>Kendisini</i> gözetlediğini.</p>

  <p>Bir kadın çığlığı duyunca arkasına donuverdi, kalbi küt küt alıyordu. Sonra gruptan kahkahalar yükseldi birden ve adamlardan biri "Hey, iyi numara!" dedi. "Bütün turlarında kullanıyor musun?"</p>

  <p>"Ne?" dedi Billy.</p>

  <p>"Ödümüzü kopardın! Çok gerçekçi görünüyor."</p>

  <p>"Neden bahsettiğinizi bilmiyorum" dedi Billy.</p>

  <p>Adam gösteriye dahil olduğunu varsaydığı şeyi gösterdi. "Hey çocuk, bulduğun şeyi göster ona."</p>

  <p>"Şurada, çöp tenekesinin yanında buldum" dedi veletlerden biri, keşfettiği şeyi kaldırıp göstererek. "İyyyy. <i>Dokununca</i> bile gerçek gibi. İğrenç!"</p>

  <p>Birkaç adım yaklaşan Billy kımıldayamadığını, konuşamadığını fark etti birden. Çocuğun elindeki nesneye bakarken donakaldı. O nesneden çocuğun ceketine bir sıvının damladığını gördü, ama çocuk bunun farkında değil gibiydi.</p>

  <p>İlk çığlığı çocuğun annesi attı. Sonra diğerleri ona katıldılar ve çığlık çığlığa gerilediler. Öylece duran çocuk, ödülünü şaşkınca tutuyordu, ceketinin yenine kan damlarken.</p>
</body>
</html>
