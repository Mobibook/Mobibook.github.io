<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>39</h1>

  <p>Üç ay sonra</p>

  <p>Fujian eyaleti, Çin</p>

  <p>Bella'yla ben, babasının atalarının kabrinin önünde duruyoruz; avluya hoş tütsü kokusu yayılıyor. Burası antik bir mezarlık. Wu ailesinin üyeleri en az bin yıldır buraya gömülürler ve Wu Weimin'in külleri artık atalarıyla kaynaştı. Ruhu, ruhlar dünyasında ıstırapla dolaşmıyor artık, adalet çığlıkları atmıyor. Artık burada yatacak nihayet, sonsuza dek, huzurla.</p>

  <p>Gölgeler koyulaşırken, gece çökerken Bella'yla ben mumlar yakıyor ve babasının anısına hürmeten eğiliyoruz. Başka birinin varlığını seziyorum birden ve dönüp bakınca, mezarlık kapısından geçen birini görüyorum. Loş ışıkta yüzünü göremesem de, Wu Weimin'in ilk karısından olma oğlunu, onu asla unutmayan ve anısına hürmet etmeyi sürdüren oğlunu sessizce yaklaşmasından, rahat ve zarif hareketlerinden tanıyorum. Wu Weimin'in oğlu mum ışıklarının aydınlığına girince Bella üvey kardeşini başıyla selamlıyor; o da kederle gülümseyerek karşılık veriyor kız kardeşine. Bu ikisi birbirlerine öyle benziyorlar ki; ikisi de babalarının küllerini çevreleyen taşlar gibi sert ve tavizsiz. Görevlerini yerine getirdiler ve şimdi ne yapacaklarını merak ediyorum. Hayatınızın yarısını tek bir hedefe adamış bir gençseniz, hedefinize nihayet ulaştığınızda geriye başaracağınız ne kalır ki?</p>

  <p>Wu Weimin'in oğlu saygıyla eğilerek beni selamlıyor. "Geciktiğim için özür dilerim <i>Sifu.</i> Şanghay'da bindiğim uçak, hava koşulları yüzünden geç kalktı."</p>

  <p>Mum ışığında onun yüzünü inceliyorum ve gözlerinin çevresinde bitkinlikten çok, kaygıdan kaynaklanan kırışıklıkları görüyorum. "Boston'da sorun mu çıktı?"</p>

  <p>"O kadın biliyor bence. Gözetlediğini ve araştırdığını hissediyorum. Bana her bakışında, benden şüphelendiğini seziyorum.</p>

  <p>"Şimdi ne olacak?"</p>

  <p>Uzun uzun iç geçiriyor ve yanan mumlara bakıyor. "Anlayışlı olur sanırım - umarım. Raporunda beni yere göğe sığdıramadı. Ve başka bir Çin Mahallesi soruşturmasında birlikte çalışmamızı istiyor."</p>

  <p>Johnny Tam'e gülümsüyorum. "Dedektif Rizzoli bizden çok farklı değil. Hedefimize ulaşma tarzımızı uygun bulmuyor olabilir, ama neden öyle yaptığımızı anlıyor bence. Ve onaylıyor."</p>

  <p>Mezarlıktaki ateş çukurunda duran kavları kibritle tutuşturuyorum. Alevler sivri dişlere benziyor. Ruhlar adına ateşe kâğıt parçaları atıyoruz para niyetine. Ateş onları yakıyor. Duman dağılırken, sevdiklerimizin hayaletlerine huzur ve iyi şans götürüyor.</p>

  <p>Yakmamız gereken son bir şey var.</p>

  <p>Torbadan çıkardığım maskenin gümüşi saçı ateşin ışığını yansıtınca, birden canlanıyor sanki, Sun Wukong'un ruhu gölgelerin arasından fırlamış gibi. Ama elimde tuttuğum maske hareketsiz ve sarkık; deriden ve maymun postundan yapılma ölü bir nesne sadece, yıllar önce bir Çin opera kumpanyasından satın aldığım eski bir sahne maskesi. Maskeyi üçümüz de taktık. O rolü üçümüz de oynadık. Ben çatıda kendimi bir kadın kiralık katilden korurken. Bella bir kadın polisin hayatını kurtarırken. Son olarak da Johnny, Patrick Dion'u başından vurup ölüm çemberini tamamlarken.</p>

  <p>Maskeyi alevlere atıyorum. Tüyleri hemen yanıyor ve burnuma cızırdayan postla kavrulan derinin kokusu geliyor. Parlak bir alev maskeyi yutuyor ve Sun Wukong'u ruh dünyasına, Maymun Kral'ın ait olduğu yere geri gönderiyor. Ama o çok uzakta değildir asla; ona en çok ihtiyacımız olduğunda, her birimiz onu kendi içimizde bulacağız.</p>

  <p>Alevler sönünce üçümüz ateş çukuruna bakıyoruz ve her birimiz o parlak korlarda görmek istediğimiz şeyi arıyoruz. Bella'yla Johnny onaylayıcı bir edayla gülümseyen babalarını arıyorlar. Evlatlık görevlerini yerine getirdiler, hayatları artık kendilerine ait.</p>

  <p>Ben o küllerde ne görüyorum peki? Kızım Laura'nın yüzünü görüyorum; kalıntıları Patrick Dion'un bahçesinin bol asmalı bir köşesinde bulundu. Sevgili kocamın yüzünü görüyorum, hâlâ genç, saçı evlendiğimiz günkü kadar siyah. Onlar yaşlanmasalar da ben bu dünyada oyalanıyorum hâlâ, sağlığım kötüye gidiyor, saçım kırlaşıyor, yıllar geçtikçe yüzümdeki kırışıklıklar daha da derinleşiyor. Ama yaşlandıkça James'le Laura'ya yaklaşıyorum bir yandan; sonunda birbirimize tekrar kavuşacağız. Dolayısıyla giderek koyulaşan gölgelerin içinde yürürken sakin ve korkusuzum.</p>

  <p>Çünkü biliyorum ki, yolculuğumun sonunda beni bekliyor olacaklar.</p>
</body>
</html>
