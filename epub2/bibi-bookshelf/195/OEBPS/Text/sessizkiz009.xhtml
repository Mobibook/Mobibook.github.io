<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>9</h1>

  <p>"Red Phoenix katliamını gayet iyi hatırlıyorum. Klasik bir <i>amok</i> vakasıydı." Kriminal psikolog Doktor Lawrence Zucker koltuğunda öne eğilip masasının diğer tarafındaki Jane ile Frost'a, Jane'i hep huzursuz eden delici bakışlarıyla baktı. Her ne kadar Frost, Jane'in yanı başında otursa da, Zucker sadece Jane'e bakıyor gibiydi; merak duyduğu tek şey Jane'miş gibi, bakışları onun zihnine girip sırlar arıyordu. Zucker onun gereğinden fazla sırrını biliyordu şimdiden. Cinayet masasına katıldığında zorlanmasına, on iki dedektifin arasındaki tek kadın olarak kendini kabul ettirme mücadelesine tanık olmuştu. Cerrah adlı bir katilin işlediği korkunç cinayetlerden sonra gördüğü kâbusları biliyordu. Ve o katilin Jane'in ellerinde açtığı neşter yaralarından kalma izlerin asla geçmeyeceğini biliyordu. Zucker bir bakışta Jane'in savunma hattını delip geçiyor ve alttaki kapanmamış yaraları görüyordu; Jane bunun kendisinde uyandırdığı acizlik hissinden hoşlanmıyordu.</p>

  <p>Zucker'ın masasında açık duran klasöre odaklandı. Klasörde kriminal psikologun on dokuz yıl önce yazdığı, Red Phoenix vakasıyla ilgili rapor vardı ve ateş eden Çinli aşçı Wu Weimin'in psikolojik profili de rapora dahildi. Jane, Zucker'ın son derece titiz bir klinisyen olduğunu ve bazen onlarca sayfalık analizler hazırladığını bildiğinden, klasördeki raporun inceliğine şaşırmıştı.</p>

  <p>"Raporunuzun tamamı bu mu?" diye sordu.</p>

  <p>"Soruşturmaya yaptığım tüm katkı bu. Bay Wu'nun ölümünden sonra hazırladığım psikolojik profili ve dört kurbanın raporlarını içeriyor. Boston polis teşkilatı dosyasında bunun bir kopyası vardır. O vakayı Dedektif Ingersoll soruşturuyordu. Kendisiyle konuştunuz mu?"</p>

  <p>"Bu hafta şehir dışındaymış, kendisine ulaşamadık" dedi Frost. "Kızının söylediğine göre kuzeyde bir yerlere, bir balıkçı kampına gitmiş ve cep telefonu çekmiyormuş."</p>

  <p>Zucker iç geçirdi. "Emeklilik güzel olsa gerek. Ingersoll polislikten emekli olalı asırlar geçti sanki. Şimdi kaç yaşında, yetmiş var mı?"</p>

  <p>"Yani polis yaşına göre hesaplarsak yüz on filan" dedi Frost gülerek.</p>

  <p>Jane onları asıl konuya geri döndürdü. "O vakayı soruşturan diğer dedektif Charlie Staines'ti, ama vefat etti. Dolayısıyla sizin o vakayla ilgili görüşlerinizi bizimle paylaşabileceğinizi umuyorduk."</p>

  <p>Zucker başıyla onayladı. "Olanların genel hatları suç mahallinden anlaşılıyordu. Çinli bir göçmen olan Wu Weimin adındaki aşçının yemek salonuna girip dört kişiyi vurduğunu biliyoruz. Ölen ilk kişi Joey Gilmore adlı bir adamdı; paket servis siparişi vermeye gelmişti, ikinci kurban, aşçının yakın arkadaşı olduğu söylenen garson James Fang'dı. Üçüncü ve dördüncü kurbanlar bir yemek masasında oturan Mallory soyadlı evli bir çiftti. Aşçı sonunda mutfağa girip tabancayı şakağına dayadı ve kendini öldürdü, intiharla sonuçlanan bir <i>Amok</i> vakasıydı."</p>

  <p><i>"Amok'u</i> klinik terim gibi kullanıyorsunuz" dedi Frost.</p>

  <p>"Çünkü öyle. Kaptan Cook'un 1700'lerin sonlarında, Malayların arasında yaşarken tasvir ettiği durumu karşılayan bir sözcük. Kaptan Cook bir insanın -genellikle bir erkeğin- durup dururken, görünüşe göre sebepsiz yere delirip cinayet işlemeye başlamasını tasvir etmişti. Katil karşısına çıkan herkesi katleder, ta ki kendisi de ölene kadar. Kaptan Cook bunun Güneydoğu Asya'ya özgü bir davranış olduğu kanısındaydı; ama tüm dünyada, her kültürde rastlandığı artık bariz. Günümüzde bu fenomene kullanışsız bir isim, SMASI ismi verildi."</p>

  <p>"Neyin kısaltması bu?"</p>

  <p>"Tek Kişi Tarafından Gerçekleştirilen Ani Kitlesel Saldırı."<a id="footnote1"></a><sup><a href="../Text/DiPNOTLAR.xhtml#a3">3</a></sup></p>

  <p>Jane, Frost'a baktı. "Gözünü kan bürümek yani."</p>

  <p>Zucker kınarcasına ona baktı. "Gözünü kan bürüyen herkes delirecek diye bir şey yok. SMASI'ye her meslekte rastlanır. Mavi yakalılarda, beyaz yakalılarda. Gençlerde, yaşlılarda. Evlilerde, bekârlarda. Ama genellikle erkeklerde görülür."</p>

  <p>"Bu katillerin ortak yönü nedir peki?" diye sordu Frost.</p>

  <p>"Tahmin edebilirsiniz herhalde. Toplumdan soyutlanmış halde yaşarlar genellikle, insan ilişkileri sorunludur. Saldırıya geçmeden önce bir çeşit kriz yaşarlar... işlerini kaybederler, evlilikleri bitme noktasına gelir. Ayrıca bu kişiler silah sahibidir."</p>

  <p>Jane, Boston polis teşkilatı raporunun elindeki kopyasının sayfalarını çevirdi. "Dişli namlulu bir Glock 17 kullanılmış; bir yıl önce Georgia'da çalınmış." Başını kaldırdı. "Aşçı maaşıyla geçinen bir göçmen neden Glock satın alsın ki?"</p>

  <p>"Kendini korumak için olabilir mi? Tehdit ediliyordu belki?"</p>

  <p>"Psikolog sizsiniz Doktor Zucker. Verebileceğiniz bir yanıt yok mu?"</p>

  <p>Zucker'ın çenesi kasıldı. "Yok. Medyum değilim ben. Ve o adamın en yakınıyla... yani karısıyla görüşme fırsatım olmadı. Boston polis teşkilatı yardımımı istediğinde kadın şehri terk etmişti bile ve onu nasıl bulacağımızı bilmiyorduk. Bay Wu'nun psikolojik profilini, onu tanıyan başka insanlarla yaptığım görüşmelere dayanarak hazırladım. Ve bu insanların sayısı fazla değildi."</p>

  <p>"Bunlardan biri İris Fang'dı" dedi Jane.</p>

  <p>Zucker başıyla onayladı. "Ah, evet. Garsonun karısı. Onu çok net hatırlıyorum."</p>

  <p>"Bunun belirli bir sebebi var mı?"</p>

  <p>"Bir kere güzel kadındı. Bir içim suydu resmen."</p>

  <p>"Kendisiyle yeni tanıştık" dedi Frost. "Hâlâ bir içim su."</p>

  <p>"Sahi mi?" Zucker dosyasını karıştırdı. "Bir bakalım, onunla görüştüğümde otuz altı yaşındaydı. Yani... şimdi elli beş yaşında." Frost'a göz attı. "Asyalı genleri sayesinde olmalı."</p>

  <p>Jane dışlandığını hissetmeye başlamıştı, kendini çirkin üvey kız kardeş gibi hissediyordu şimdi, "İkinizin de onun bir içim su olduğunu düşünmenizi bir kenara bırakırsak, Bayan Fang'la ilgili başka ne hatırlıyorsunuz?"</p>

  <p>"Aslında bir sürü şey. Onunla birkaç kez konuştum, çünkü Wu Weimin'le ilgili başlıca bilgi kaynağıydı. Boston polis teşkilatıyla birlikte çalışmaya o sene başlamıştım ve o olay öyle korkunçtu ki, hatırlamamak imkânsız. Gecenin bir vakti karnınızı doyurmak için Çin Mahallesi'ne gidiyorsunuz ve <i>kung pao</i> usulü tavuk yiyeyim derken aşçı tarafından katlediliyorsunuz. O olayın epey ses getirmesinin sebebi buydu. Halk kendini savunmasız hissetti, çünkü bu olay herkesin başına gelebilirdi. Ardından millet tehlikeli kaçak göçmenlere veryansın etti her zamanki gibi. Bay Wu ülkeye nasıl girmişmiş, tabancayı nereden bulmuşmuş, falan filan. Doktora programımı tamamlayalı daha birkaç sene olmuşken, yılın en sansasyonel vakalarından birinin üstünde çalışmaya başlamıştım bir anda." Duraksadı. "Sözcük seçimim yanlış oldu."</p>

  <p>"Saldırganla ilgili nasıl bir sonuca vardınız?" diye sordu Frost.</p>

  <p>"Aslında hayat hikâyesi oldukça üzücü. Yirmi yaşlarındayken Fujian eyaletinden gelmiş, ABD'ye gizlice girmiş. Kesin tarih vermek imkânsız, çünkü ortada belge yok. Bütün bilgileri Bayan Fang verdi, Bay Wu'nun, kocasının yakın arkadaşı olduğunu söyledi."</p>

  <p>"Kocası da ölenler arasındaydı" dedi Frost.</p>

  <p>"Evet. Buna karşın Bayan Fang, Wu hakkında olumsuz konuşmayı reddetti. Cinayetleri onun işlediğine inanmıyordu. Onun nazik ve çalışkan biri olduğunu söyledi. Onu hayata bağlayan birçok şey olduğunu. Wu karısıyla kızına bakıyormuş, ayrıca eski bir ilişkisinden olma yedi yaşındaki oğluna para gönderiyormuş."</p>

  <p>"Eski karısı varmış yani?"</p>

  <p>"Başka bir şehirde. Ama Wu ile karısı Li Hua yıllardır Boston'da yaşıyorlarmış. Adamın çalıştığı restoranın hemen üstündeki dairede kalıyorlarmış ve etliye sütlüye karışmıyorlarmış. Dikkat çekmekten korkuyorlardı herhalde, kaçak göçmen oldukları için. Ayrıca dil sorunu yaşamış olabilirler, çünkü Mandarin dilinde konuşuyorlarmış; bir de Min diye, çok az bilinen bir yerel lehçeyi."</p>

  <p>"Çin Mahallesi'ndekilerin çoğuysa Guangzhou dili konuşur" dedi Frost.</p>

  <p>Zucker başıyla onayladı. "Birbirlerinin lehçelerini anlamadıklarından, Wu ailesi dışlanmış olabilir. Yani adamın stresli olması için birçok sebep vardı. Kaçak göçmen olduğunu gizliyordu. Toplumdan soyutlanmış haldeydi. Ve bakması gereken bir ailesi vardı. Buna gece gündüz çalışması da eklenince, onun epey baskı altında olması anlaşılır bir şey."</p>

  <p>"Ama bardağı taşıran son damla neydi?" dedi Jane.</p>

  <p>"Bayan Fang bunu bilmiyordu. Cinayetlerin işlendiği hafta yurtdışındaymış, akraba ziyaretine gitmiş. Onunla yurda döndükten sonra görüştüm, hâlâ şoktaydı. Wu'nun asla kimseyi öldürmeyeceğini ısrarla söyleyip duruyordu. Hele kocası James'i Wu'nun öldürmüş olamayacağını, çünkü ikisinin arkadaş olduklarını söylüyordu. Ayrıca Wu'nun tabancasının bile olmadığını iddia ediyordu."</p>

  <p>"Bunu nereden bilebilirdi ki? O adamla evli değildi sonuçta."</p>

  <p>"Eh, Wu'nun karısına soramazdım. Cinayetlerden birkaç gün sonra kızıyla birlikte pılısını pırtısını toplayıp sırra kadem bastı. O zamanlar yabancıları gözlemleyen İç Güvenlik Bakanlığı olmadığından, kaçak göçmenlerin ortadan kaybolmaları zor değildi. Wu'nun karısı da bunu yaptı. Ortadan kayboldu. Nereye gittiğini İris Fang bile bilmiyordu."</p>

  <p>"Sadece Bayan Fang'ın söylediklerine dayanarak konuşuyorsunuz. Onun gerçeği söylediğini nereden biliyorsunuz?" diye sor du Jane.</p>

  <p>"Belki de saflık ediyorum, ama onun samimiyetinden bir an olsun şüphe etmedim. Onda bir şey var." Zucker başını salladı. "Öyle acı şeyler yaşamış ki. Ona hâlâ üzülüyorum. Öylesine çok şey yitiren bir insanın ayakta kalabilmesini aklım almıyor."</p>

  <p>"Çok şey yitiren mi?"</p>

  <p>"Kızı da vardı."</p>

  <p>Jane, İris'in yalnız yaşadığını söylediğini anımsadı birden. Artık ailesi olmadığını söylediğini. "Kızı öldü mü?"</p>

  <p>"Bunu raporuma yazmadım sanırım, çünkü Red Phoenix vakasıyla ilgili değildi, İris ile James'in on dört yaşında bir kızları vardı, kız iki sene önce ortadan kaybolmuştu, izine rastlanmadı."</p>

  <p>"Tanrım!" dedi Frost. "Bilmiyorduk. Bundan bahsetmedi."</p>

  <p>"Kendine acınmasını isteyen bir kadın değil. Ama gözlerinde gördüğüm acıyı anımsıyorum. Hayal bile edemeyeceğim türden bir acı. Ama o kadın inanılmayacak kadar güçlü." Zucker, kadının kederi kendisini hâlâ etkiliyormuşçasına bir an sustu.</p>

  <p>Jane de bu acıyı hayal edemiyordu. Kendi kızını, daha iki buçuk yaşında olan Regina'yı düşündü. Yıllarca, çocuğunun sağ olup olmadığını bilmeden yaşamaya çalıştığını düşündü. Sırf bu işkence bile bir kadını delirtebilirdi. <i>Bu yetmezmiş gibi, sonra da kocasını kaybetti...</i></p>

  <p>"Bir trajediden sonra" dedi Zucker, "artçı şoklar yaşanır hep. Ama Red Phoenix'te olanlar, olaya karışanların yakınlarını yıkmakla kalmadı. Sanki o katliam bir laneti de beraberinde getirdi. Ve kendine yeni kurbanlar bulup duruyor."</p>

  <p>Oda ansızın soğudu sanki. Öyle soğudu ki Jane'in kol tüyleri diken diken oldu. "Lanetten kastınız nedir?" diye sordu.</p>

  <p>"Bir ay sonra bir sürü kötü şey oldu. Dedektif Staines durup dururken kalp krizi geçirip öldü. Olay yeri inceleme ekibinde çalışan bir teknisyen araba kazasında can verdi. Dedektif Ingersoll'un karısı felç geçirdi, sonra da öldü. Son olarak da, o kız ortadan kayboldu."</p>

  <p>"Hangi kız?"</p>

  <p>"Charlotte Dion. Restoran kurbanlarından biri olan Dina Mallory'nin on yedi yaşındaki kızıydı. Dina'nın Red Phoenix'te öldürülmesinden birkaç hafta sonra Charlotte bir okul gezisi sırasında ortadan kayboldu. Asla bulunamadı."</p>

  <p>Jane kalbinin davul gibi attığını kulaklarında duydu birden, "İris Fang'ın kızı da sırra kadem bastı demiştiniz."</p>

  <p>Zucker başıyla onayladı. "Ortadan kaybolmalarının arasında iki sene var, ama yine de tuhaf bir tesadüf, değil mi? İki Red Phoenix kurbanının kızları kayıp."</p>

  <p>"Tesadüf <i>müydü</i> sizce?"</p>

  <p>"Başka ne olabilir ki? iki aile birbirini tanımıyordu. Fang'lar yoksul göçmenlerdi. Charlotte'un ebeveyniyse Boston'lı elitlerdi. Aralarında başka bağlantı yoktu. Red Phoenix'in lanetini suçlayabiliriz yani." Zucker vaka dosyasına baktı. "Veya belki de sorun binadadır. Çin Mahallesi'ndekiler o binanın hayaletli olduğunu düşünüyorlar, içeri girdin mi kötülük sana musallat olur, diyorlar." Jane'e baktı. "Ve peşine takılıp evine gelir."</p>
</body>
</html>
