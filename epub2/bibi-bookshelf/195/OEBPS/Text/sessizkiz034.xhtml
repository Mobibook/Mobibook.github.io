<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>34</h1>

  <p>Adamın karanlıkta, gözlerimi kamaştıran köreltici ışığın ardında soluduğunu duyabiliyorum. Yüzünü görmeme izin vermedi; onun hakkında bildiğim tek şey, sesinin krema gibi yumuşak olduğu. Ama işbirliği yapmadım ve kolayca pes etmeyişim adamı sinirlendirmeye başlıyor.</p>

  <p>Artık kaygılı da, çünkü ayak bileğime bantlanmış özel yer tespit cihazını buldu. Bu cihazı, pilini çıkararak etkisiz hale getirdi.</p>

  <p>"Kiminle birlikte çalışıyorsun?" diye soruyor. Cihazı yüzüme dayıyor. "Seni takip eden kimdi?"</p>

  <p>Morarmış çeneme ve şişmiş dudaklarıma karşın, boğuk bir fısıltıyla karşılık vermeyi başarıyorum: "Asla tanışmak istemeyeceğin biri. Ama yakında tanışacaksın."</p>

  <p>"Seni bulamazlarsa hayır." İzleme cihazını fırlatıp atıyor; yere düşen cihazın çıkardığı ses, parçalanan umutların sesi gibi. Adam cihazı ben baygınken üstümden almış, o yüzden cihazın sinyal vermeyi ne zaman kestiğini bilmiyorum. Buraya gelmemden çok önce kesmiş olabilir, bu durumda beni kimse bulamayacak. Ve burada öleceğim.</p>

  <p>Nerede olduğumu bile bilmiyorum.</p>

  <p>Bileklerimde duvara cıvatayla tutturulmuş kelepçeler var. Çıplak ayaklarımın altındaki zemin beton. Adamın gözlerime tuttuğu ışıktan başka ışık yok içeride, pencere aralarından giren gün ışığı da yok. Belki de gece olmuştur. Veya belki de burası ışığın asla girmediği, çığlıkların asla dışarı ulaşamadığı bir yerdir. Işık yüzünden gözlerimi kısarak etrafı görmeye çalışıyorum, ama o parlak ışıkla ötesindeki karanlıktan başka bir şey yok. Ellerim karıncalanıyor; silah tutmak istiyorlar, yıllardır halletmeyi beklediğim şeyi tamamlamak istiyorlar.</p>

  <p>"Kılıcını arıyorsun, değil mi?" diyor adam ve kılıcı ışığa doğru tutup sallıyor, görebileyim diye. "Güzel bir silah. Parmak doğramak için bire bir. Onları bununla mı öldürdün?" Kılıcı savuruyor; kılıç yüzümün önünden tıslayarak geçiyor. "Kadının eli tek darbede uçurulmuş diye duydum. Adamın da kellesi tek darbede uçurulmuş. İkisi de profesyonel katil olmasına rağmen gafil avlandılar." Kılıcı boynuma yaklaştırıyor ve öyle sert dayıyor ki, şahdamarını kılıcı titreştiriyor. "Bunun <i>senin</i> boynuna neler yapabileceğini görelim mi?"</p>

  <p>Kımıldamadan, gözlerimi adamın oval, karanlık yüzünden ayırmadan, öylece duruyorum. Öleceğimi kabullendim bile, dolayısıyla ölmeye hazırım. Aslında ölmeye son on dokuz yıldır hazırım, kılıcın darbesi beni nihayet serbest kılacak ve kocama kavuşabileceğim - kavuşmamızı şimdiye kadar ertelememin tek sebebi, bu tamamlanmamış işti. Şimdi hissettiğim şey korku değil, başaramamış olmanın verdiği üzüntü. Bu adamın kılıcımı asla boynunda hissetmeyecek olmasının verdiği üzüntü.</p>

  <p>"O gece, Red Phoenix'te bir tanık vardı" diyor adam. "Kimdi o?"</p>

  <p>"Sana söyleyeceğimi sanıyor musun gerçekten?"</p>

  <p>"Demek orada <i>sahiden</i> biri vardı."</p>

  <p>"Asla unutmayacak biri."</p>

  <p>Kılıcı boynuma biraz daha bastırıyor. "Bana onun ismini söyle."</p>

  <p>"Beni zaten öldüreceksin. Neden söyleyeyim ki?"</p>

  <p>Adam uzun bir duraksamadan sonra kılıcı geri çekiyor. "Anlaşma yapalım" diyor sakince. "Bana bu tanığın kim olduğunu söyle. Ben de sana kızına ne olduğunu söyleyeyim."</p>

  <p>Adamın söylediklerini anlamaya çalışıyorum, ama etrafımdaki karanlık dönmeye başlıyor birden ve ayaklarımın altındaki zemin sanki dağılıveriyor. Adam şaşkınlığımı görünce gülüyor.</p>

  <p>"Baştan beri asıl meselenin kızın olduğunu bilmiyordun, değil mi? Laura, ismi bu değil miydi? On dört yaşındaydı. Onu hatırlıyorum, çünkü ilk onu seçmiştim. Güzel, ufak tefek bir şeydi. Uzun siyah saçlı, dar kalçalıydı. Ve öyle saftı ki. Onu arabama binmeye ikna etmem zor olmadı. Bir sürü ağır kitap ve kemanını taşıdığından, onu evine bırakma teklifime sevindi. Çok kolay oldu, çünkü arkadaşça davrandım."</p>

  <p>"Sana inanmıyorum."</p>

  <p>"Neden yalan söyleyeyim ki?"</p>

  <p>"Madem öyle bana onun yerini söyle."</p>

  <p>"Önce sen bana tanığın kim olduğunu söyle. Red Phoenix'teki o kişinin kim olduğunu Söyle. Ben de sana Laura'ya ne olduğunu söyleyeyim."</p>

  <p>Hâlâ kendimi toplamaya çalışıyorum, bu adamın kızımın başına gelenleri nereden bildiğini anlamaya çalışıyorum. Kocamın katliamda ölmesinden iki yıl önce ortadan kaybolmuştu kızım, iki olayın arasında bağlantı kurmak aklıma gelmemişti hiç. Kaderin çifte darbe indirdiğine, bunun geçmiş bir yaşamımda yaptığım bir zalimliğin karmik cezası olduğuna inanmıştım.</p>

  <p>"Öyle yetenekli bir kızdı ki" diyor o yumuşak ses. "Prova yaptığımız ilk gün, istediğimin o olduğunu anladım. Vivaldi'nin <i>İki Keman Konçertosu.</i> Kızının o şarkı üstünde çalıştığını hatırlıyor musun?"</p>

  <p>Sözleri kalbime şarapnel parçaları gibi saplanıyor, çünkü doğruyu söylediğini artık biliyorum. Kızımın keman çalışını duymuş. Ona ne olduğunu biliyor.</p>

  <p>"Bana tanığın ismini söyle" diyor.</p>

  <p>"Şu kadarını söyleyeceğim" diyorum usulca. "Sen öldün."</p>

  <p>Darbe ansızın geliyor; öyle şiddetli ki, başım geriye savruluyor ve kafatasım duvara çarpıyor. Kulaklarım uğuldarken adamın bana bir şeyler söylediğini işitiyorum ve söylediklerini duymak istemiyorum.</p>

  <p>"Yedi sekiz hafta dayandı. Diğerlerinden daha fazla. Narin görünüyordu ama, ah, güçlüydü. Düşünsene Bayan Fang. Tam iki ay boyunca, polis onu ararken, o hâlâ yaşıyordu. Evine, anneciğine gitmek için yalvarıyordu."</p>

  <p>Kontrolümü kaybediyorum. Gözyaşlarımı durduramıyorum, hüngür hüngür ağlarken vücudumun titremelerini bastıramıyorum. Acıyla uluyan bir hayvan gibi, vahşi ve tuhaf sesler çıkarıyorum.</p>

  <p>"Arayışınızın <i>sona ermesini</i> sağlayabilirim Bayan Fang" diyor. "Bunca yıldır içini kemiren sorunun yanıtını verebilirim. Laura nerede?" Eğilerek yaklaşıyor. Yüzünü göremesem de kokusunu alıyorum, saldırganlığın kokusunu. "Bana bilmek istediğim şeyi söyle, ben de seni huzura erdireyim."</p>

  <p>Düşünmeden oluyor; verdiğim vahşi tepki ikimizi de şaşırtıyor. Adam tiksintiyle inleyerek gerilerken, yüzündeki tükürüğümü siliyor. Bana tekrar vuracağından emin olduğumdan, kendimi acıya hazırlıyorum.</p>

  <p>Darbe gelmiyor. Adam eğilip yere attığı yer tespit cihazımı alıyor. Cihazı yüzümün önünde sallıyor. "Sana hiç ihtiyacım yok, gerçekten" diyor. "Yapmam gereken tek şey bu pili takıp cihazı çalıştırmak. Sonra da oturup kiminin gelmesini bekleyeceğim."</p>

  <p>Odadan çıkıyor. Kapının kapandığını ve adamın merdivenleri çıktığını duyuyorum.</p>

  <p>Kederim tek eşlikçim; öyle keskin dişlerle kemiriyor ki beni haykırıyorum ve kelepçelerden kurtulmaya çalışıyorum; bileklerim sıyrılıyor. Kızım o adamın elindeymiş. Adam onu hapsetmiş. Laura'nın kaybolmasından sonraki geceleri hatırlıyorum; kocamla ben birbirimize sarılırdık ve ikimiz de aklımızdan geçenleri söylemeye cesaret edemezdik. <i>Ya öldüyse?</i> Şimdiyse çok daha kötü bir ihtimal olduğunu, hayal bile etmediğimiz bir ihtimal olduğunu fark ediyorum: Laura'nın ölmemiş olması ihtimali. O iki ay boyunca, James'le ben umudu kesip durumu kabullenmeye başlarken, Laura'mızın hâlâ nefes alıyor olması ihtimali. Hâlâ acı çekiyor olması.</p>

  <p>Bitkinlikle geriye yaslanıyorum ve çığlıklarım giderek dinip yerini iniltilere bırakıyor. Çılgınlık beni uyuşturdu. Beton duvara yaslanırken, adamın bana söylediklerini zaten bildiğim şeyle bağdaştırmaya çalışıyorum: Kızımın kaçırılmasından iki yıl sonra, kocam ve başka dört kişi Red Phoenix'te katledildi. Bu iki olay nasıl ilişkili olabilir ve aralarındaki bağlantı ne? Adam bunu açıklamadı.</p>

  <p>Adamın söylediği her şeyi anımsamaya çalışıyorum, kederin sisinde ipucu arıyorum. Bir cümleyi hatırlıyorum birden ve o sözcükler anında kanımı donduruyor.</p>

  <p><i>Yedi sekiz hafta dayandı. Diğerlerinden daha fazla</i></p>

  <p>Durumu fark edince başımı kaldırıyorum. <i>Diğerleri.</i></p>

  <p>Kızım tek kurban değildi.</p>
</body>
</html>
