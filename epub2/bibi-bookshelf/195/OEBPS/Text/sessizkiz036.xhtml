<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>36</h1>

  <p>Susamıştı, öyle susamıştı ki. Jane yutkunmaya çalıştı, ama boğazı kupkuruydu ve damağına yapışmış olan dili kayış gibiydi. Başka şeyleri de algılamaya başladı yavaşça: Üstünde yattığı için karıncalanan sol kolunu. Yanağının altındaki soğuk ve kumlu yüzeyi. Ve ona telaşla ve ısrarla seslenen birinin sesini. Bu kadın sesi Jane'in uyumasına izin vermiyordu, onu çekiştiriyordu sanki, bilincini geri getiriyordu.</p>

  <p>"Uyanın! Uyanmalısınız!"</p>

  <p>Jane gözlerini açtı... veya açtığını sandı. Öyle zifiri karanlıktı ki, uykuyla uyanıklığın arasındaki gölgeli sınırda, felç olmuş ama bilinci açık bir halde kısılı kalıp kalmadığını merak etti. Hareket edememesinin başka bir sebebi mi vardı yoksa? Sırtüstü dönmeye çalışınca, elleriyle ayaklarının bağlanmış olduğunu fark etti. Bileklerini kurtarmaya çalışınca, sağlam koli bantlarının direnciyle karşılaştı. Yanağının altındaki zemin betondu ve kalçasını incitmişti. Üstündeki giysilere rağmen vücudu buz kesmişti. Jane bu soğuk ve karanlık yere nasıl geldiğini bilmiyordu. Hatırladığı son şey Patrick'in yemek odasında oturup Charlotte'un yıllıklarına baktığıydı. Kahve içerek. <i>Kahveyi bana o adam getirdi.</i></p>

  <p>"Dedektif Rizzoli! Uyanın <i>lütfen?</i></p>

  <p>Jane, İris Fang'ın sesini tanıyınca başını o tarafa çevirdi. "Nasıl... nerede..."</p>

  <p>"Size yardım edemem. Buradayım, duvara bağlandım. Kelepçelendim. Bir mahzendeyiz galiba. Belki de o adamın evindeyizdir. Bilmiyorum, çünkü buraya nasıl geldiğimi hatırlamıyorum."</p>

  <p>"Ben de" diye inledi Jane.</p>

  <p>"Sizi saatler önce getirdi. Çok zamanımız yok. Diğerinin geri dönmesini bekliyor sadece."</p>

  <p>Diğeri. Zihnindeki sis giderek dağılan .İane düşünmeye çabaladı. Tabii ya, Patrick tek başına hareket etmiyordu. Altmış yedi yaşındaydı; zor işlerde yardımcı olacak birine ihtiyacı vardı. Ingersoll'u öldürtmek, İris'e saldırtmak için kiralık katiller tutmasının sebebi buydu.</p>

  <p>"Hazırlanmalıyız" dedi İris. "Onlar gelmeden."</p>

  <p>"Hazırlanmak mı?" Jane umutsuzca güldü ister istemez. "Kollarımı da, bacaklarımı da kımıldatamıyorum. Ellerimi hissedemiyorum bile!"</p>

  <p>"Ama duvara doğru yuvarlanabilirsiniz. Kapının yanında anahtarlar asılı. Adam sizi buraya indirirken ışığı açınca gördüm. Kelepçelerimin anahtarları olabilirler. Önce siz beni kurtarırsınız, sonra da ben sizi kurtarırım."</p>

  <p>"Kapı ne tarafta?"</p>

  <p>"Sağımda. Sesimi takip edin. Anahtarlar bir kancada asılı. Ayağa kalkabilirseniz, anahtarları dişlerinizle tutabilirseniz..."</p>

  <p>"Çok şey bekliyorsun benden."</p>

  <p><i>"Yap."</i> Bu emir, karanlığı bıçak gibi deldi. Ama sonraki sözler yumuşaktı. "Kızımı kaçırdı" diye fısıldadı kadın; hüngür hüngür ağlamaya başladı birden. "O yaptı."</p>

  <p>İris'in karanlıkta ağlamasını dinleyen Jane kaybolan diğer kızları düşündü. Deborah Schiffer'ı. Patty Boles'u. Sherry Tanaka'yı. ismini henüz bilmedikleri başka kaç kız kaçırılmıştı kim bilir? <i>Kendi kızı Charlotte'u bile kaçırdı.</i></p>

  <p>Kurtulmaya çabaladı, ama koli bandı fazla sağlamdı; Mac-Gyver'ın ve seri katillerin favori gereciydi. Jane bileklerindeki o bantları, ne kadar çekiştirirse çekiştirsin koparamazdı.</p>

  <p>"Onun kazanmasına izin verme" dedi İris. Sesi düzelmişti, çelik gibi sertti yine.</p>

  <p>"Onu yenmeyi ben de istiyorum" dedi Jane.</p>

  <p>"Anahtarlar. Onları almalısın."</p>

  <p>Jane yerde yuvarlanmaya başlamıştı bile. İncinmiş kalçası beton zemine çarptıkça inliyordu ve derin bir soluk alıp acısının dinmesini bekliyordu. Sonra yerde tekrar yuvarlanıyordu. Betona yüzüstü düşünce burnu sıyrıldı ve dişlerini çarptı, incinmemiş tarafının üstüne yuvarlanıp dizlerini yukarı çekerek cenin pozisyonuna geçerken, acıdan ve öfkeden ağlamamaya çalıştı. Bu işi nasıl başaracaktı? Ayağa kalkıp anahtarları almak bir yana, yerde yuvarlanamıyordu bile.</p>

  <p>"Kızın var" dedi İris usulca.</p>

  <p>"Evet."</p>

  <p>"Onu düşün. Ona tekrar sarılmak için neler yapabileceğini düşün. Onun saçını koklamak, yüzüne dokunmak için. Düşün. <i>Hayal et."</i></p>

  <p>Usulca verilen bu emir, Jane'in başının içindeki bir yerlerden gelir gibiydi; Jane'in kendi sesi ona eyleme geçmesini emrediyordu sanki. Regina'nın küvetteki halini, kayganlığını ve yaydığı hoş sabun kokusunu, pembe cildine yapışmış siyah ve kıvırcık saçını düşündü. Regina büyüyüp genç kadın olduğunda, annesini hiç tanımamış olacaktı; onu kendi yüz hatlarından yansıyan bir hayalet olarak görecekti sadece. Jane, Gabriel'ın da yaşlandığını ve saçına kır düştüğünü hayal etti. <i>Bu geceden sağ kurtulamazsam, birlikte geçireceğimiz bir ömrü yitireceğim.</i></p>

  <p>"Kızını düşün." İris'in sesi karanlığın içinden salınarak geliyordu. "Sana <i>dövüşme</i> gücü verecek o."</p>

  <p>"Sana bunca yıldır dayanma gücü veren şey bu muydu?"</p>

  <p>"Elimdeki tek şey buydu. Kızımın eve, bana döneceği umudu sayesinde yaşadım. Bunun için yaşadım dedektif. Onu tekrar göreceğim gün için yaşadım. Veya en azından, adaletin yerine geldiğini göreceğim gün için. Ölürken, en azından çabaladığımı bileceğim."</p>

  <p>Jane tekrar yuvarlandı, incinmiş kalçası tekrar yere çarptı ve yüzü sert betona sürtünüp sıyrıldı. Ansızın sırtı bir duvara çarpınca, soluk soluğa yan yattı ve sıradaki, en zor mücadeleye hazırlandı. "Duvara ulaştım" dedi.</p>

  <p>"Ayağa kalk. Kapı diğer uçta."</p>

  <p>Duvara yaslanan Jane dizlerinin üstünde doğrulmaya çalıştı, ama dengesini kaybedince yere yüzüstü kapaklandı ve ağzı zemine çarptı. Dişlerinden kafatasına acı yayıldı anında.</p>

  <p>"Kızın" dedi İris. "Adı ne?"</p>

  <p>Dudağını yalayan Jane kan tadı aldı. Yumuşak dokuların şimdiden kabarmaya, şişmeye başladığını fark etti. "Regina" dedi.</p>

  <p>"Kaç yaşında?"</p>

  <p>"İki buçuk."</p>

  <p>"Onu çok seviyorsun."</p>

  <p>"Tabii ki seviyorum." Jane homurdanarak dizlerinin üstünde doğrulmaya başladı. İris'in ne yaptığını biliyordu; kaslarına taze kuvvet geldiğini, belkemiğinin çelik gibi olduğunu hissediyordu. Hayır, kimse onu kızından ayıramayacaktı. Bu geceden sağ kurtulacaktı, tıpkı İris'in son yirmi senedir sağ kaldığı gibi; çünkü bir anne için en önemli şey, evladını tekrar görebilmekti. Doğrularak diz çökme pozisyonuna geçerken yerçekimiyle mücadele etti; sırtı ve boynu gerilmişti.</p>

  <p>"Regina" dedi Iris. "O senin damarlarındaki kan. Ciğerlerindeki nefes." Kadının sesi hipnotikli, fısıltıları Jane'in uzuvlarına sıcaklık yayan bir ilahiydi. Sözleri her annenin anladığı evrensel dildeydi.</p>

  <p><i>O senin damarlarındaki kan. Ciğerlerindeki nefes.</i></p>

  <p><i>Ayağa kalk,</i> diye düşündü Jane. <i>O anahtarları al.</i></p>

  <p>Dizlerinin üstünde ileri geri sallanarak kaslarını gerdi ve yukarı sıçradı. Ayaklarının üstüne düştüyse de, birkaç saniye yalpaladıktan sonra dengesini kaybedip öne doğru yıkılınca dizleri betona çarptı.</p>

  <p>"Tekrar" dedi Iris. Sesinde şefkatten eser yoktu. Öğrencilerine karşı da bu kadar acımasız mıydı? Gerçek savaşçılar böyle mi yetiştirilirdi; sınırlarını aşmaya merhametsizce zorlanarak mı?</p>

  <p>"Anahtarlar" dedi İris.</p>

  <p>Jane derin bir nefes alıp gerildi ve yukarı sıçradı. Yine ayaklarının üstüne düşüp yalpaladı, ama duvarın hemen yanındaydı. Omzunu duvara yaslayıp, baldırında giren krampın geçmesini bekledi. "Ayaktayım" dedi.</p>

  <p>"Diğer köşeye git. Kapı orada."</p>

  <p>Jane yine sıçradı, yine yalpaladı. Bunu başarabilirdi. "Serbest kalsak bile adamı aşmamız gerekecek" dedi. "Tabancam onda."</p>

  <p>"Silaha ihtiyacım yok."</p>

  <p>"Ah, doğru ya. Ninjalar havada uçarlar."</p>

  <p>"Hakkımda hiçbir şey bilmiyorsun. Neler yapabileceğimi de."</p>

  <p>Jane kanguru gibi sıçradı tekrar. "Öyleyse söyle bana. Nasılsa öleceğiz muhtemelen. Sen Maymun Kral mısın?"</p>

  <p>"Maymun Kral bir masal."</p>

  <p>"Geride gerçek tüyler bırakıyor ama. Gerçek bir kılıçla öldürüyor. O kim peki?"</p>

  <p>"Senin tarafında olan biri dedektif."</p>

  <p>"Önce kim olduğunu öğrenmek istiyorum."</p>

  <p>"O senin içinde, benim içimde. Adalete inanan herkesin içinde."</p>

  <p>"Bu yanıt değil."</p>

  <p>"Sana ancak bu kadarını söyleyebilirim."</p>

  <p>"Ben mistik saçmalıklardan bahsetmiyorum." Jane derin bir soluk alıp tekrar sıçradı. "Gerçek bir şeyden, gördüğüm bir şeyden bahsediyorum. Hayatımı kurtaran bir şeyden." Nefesini toplamak için duraksadı. Ve usulca konuştu: "Ona bu yüzden teşekkür etmek istiyorum sadece... o adama ya da kadına. Kim olduğunu biliyorsan, bu mesajı iletir misin?"</p>

  <p>İris aynı ölçüde yumuşak bir sesle yanıt verdi: "Biliyor zaten."</p>

  <p>Son bir kez sıçrayan Jane'in alnı bir kapıya çarptı. "Geldim."</p>

  <p>"Başının hizasında asılı. Hissedebiliyor musun?"</p>

  <p>Yanağını duvara sürten Jane, tenine yaslanan metali hissetti birden. Asılı anahtarların hafifçe şıngırdadığını işitti. "Buldum!"</p>

  <p>"Onları düşürme lütfen."</p>

  <p>Jane anahtarları ağzıyla tutup halkayı kaldırarak duvar kancasından çıkardı. <i>Başaracağız. Onları yeneceğiz...</i></p>

  <p>Kapı gıcırdayarak açılınca Jane donakaldı. Işıklar öyle parlak yandı ki gözleri kamaşan genç kadın gerileyip duvara yaslandı.</p>

  <p>"Eh, durum karmaşıklaştı" dedi tanıdık bir ses. Işık yüzünden gözlerini yavaşça açan Jane, Patrick'in yanında duran Mark Mallory'yi gördü. <i>Baştan beri birlikte hareket ettiler,</i> diye düşündü. <i>Birlikte avlandılar. Birlikte öldürdüler.</i> Ve bu iki adamın arasındaki bağ Charlotte'tu. Zavallı Charlotte! Kızın her ilgi alanı, her aktivitesi avcıları avlarıyla tanıştırmıştı; tenis maçı ve orkestra konseri gibi masumane şeyleri, katillerin yeni kurbanlar görüp seçmeleri için fırsata dönüştürmüştü.</p>

  <p>Mark anahtar halkasını Jane'in ağzından çekip aldı. Jane'i itip yere düşürdü. "Onun buraya geldiğini bilen var mı?"</p>

  <p>"Olduğunu farz etmeliyiz" dedi Patrick. "O yüzden de arabasından kurtulmamız gerekiyor. Bu işi saatler önce halletmemiz gerekiyordu, keşke daha önce gelseydin."</p>

  <p>"Belki gelen olur diye beklemek istedim."</p>

  <p>"Onu aramaya gelen olmadı mı?"</p>

  <p>"Yer tespit cihazı bozuktur belki de." Adam İris'e baktı. "Veya belki de kimse onu umursamıyordur. Dört saat bekledim, bir kişi bile gelmedi."</p>

  <p>"Eh, <i>bunu</i> aramaya gelecekleri kesin" dedi Patrick, Jane'e tepeden bakarak.</p>

  <p>"Cep telefonu nerede?"</p>

  <p>Patrick cep telefonunu Mark'a uzattı. "Ne yapacaksın?"</p>

  <p>"Görünüşe göre en son kocasına mesaj çekmiş." Mark, Jane'in telefonuna yeni bir mesaj yazmaya başladı. "Kocasına onun Dorchester'a gittiğini ve eve geç geleceğini söyleyelim."</p>

  <p>"Ya sonra?"</p>

  <p>"Kaza gibi görünmeli. Veya intihar." Patrick'e baktı. "Daha önce becermiştin."</p>

  <p>Patrick başıyla onayladı. "Tabancası yukarıda, yemek salonunda."</p>

  <p>"Kocam anlar" dedi Jane. <i>"Asla</i> intihar etmeyeceğimi biliyor."</p>

  <p>"Eşler hep öyle derler. Polisler de asla onlara inanmaz. Değil mi dedektif?" diyen Mark gülümsedi.</p>

  <p>Jane, eli ayağı bağlı olmasa kalkıp Mark'ı evire çevire döverdi, adamın o kusursuz dişlerine yumruğu geçirirdi. Ama hiddetten güç alsa da kendini kurtaramadı, adamın mesajı yazıp göndermesini seyretmekten başka bir şey yapamadı. Olması muhtemel şeyleri düşündü: Başına kurşun sıkıp onu öldüreceklerdi, sonra da elinde barut izi kalsın diye tekrar ateş edeceklerdi, tıpkı Wu Weimin'in ölümüne intihar süsü verilirken yapıldığı gibi. Mark doğru söylemişti: Bir kurbanın ailesinin inkârlarını kulak arkası etmek çok kolaydı. Jane bunu bizzat yapmıştı maalesef. Başının yarısı pompalı tüfekle uçmuş olan bir genç adamın cesedinin başında durduğunu anımsadı. Ve genç adamın annesinin ağlayarak <i>Asla intihar etmezdi! Hayatı yeni düzelmişti!</i> dediğini. Ve sonrasında Frost'a, ailelerin kurbanları yeterince tanımadıkları için onların intihar edeceklerini anlamadıklarını söylediğini anımsadı.</p>

  <p>"Öyle çok hata yaptınız ki" dedi İris. "Başınıza geleceklerden haberiniz yok."</p>

  <p>Mark ona doğru dönüp güldü. "Bak şu konuşana. Duvara zincirlenmiş bayan."</p>

  <p>İris ona tüyler ürpertici bir soğuklukla baktı. "Her şey bitmeden önce söyle bana. Kızımı neden seçtiniz?"</p>

  <p>Mark gidip İris'in karşısında durdu. İris'ten çok daha uzun boylu olsa da, her türlü avantajı elinde bulundursa da, İris korku belirtisi göstermiyordu hiç. "Güzel, minik Laura. Onu hatırlıyor musun Patrick?" Mark yaşlı adama göz attı. "Hani şu okul çıkışı kaçırdığımız kız. Evine bırakmayı teklif etmiştik hani."</p>

  <p><i>"Neden?"</i> dedi İris.</p>

  <p>Mark gülümsedi. "Çünkü o özeldi. Hepsi özeldi."</p>

  <p>"Zaman harcıyoruz" dedi Patrick, Jane'e yaklaşarak. "Gidelim."</p>

  <p>Ama Mark hâlâ İris'e bakıyordu. "Bazen kızı ben seçerim. Bazen de Patrick seçer, insanın gözünün neye takılacağı hiç belli olmaz. Atkuyruğu saç. Hoş, küçük kalçalar. Kızı dikkat çekici, değerli kılan herhangi bir şey."</p>

  <p>"Charlotte biliyordu mutlaka" dedi Jane, Patrick'e tiksintiyle bakarak. "Senin ne mal olduğunu anlamıştır. Onun öz <i>babasıydın.</i> Onu nasıl öldürebildin?"</p>

  <p>"Charlotte bu işe karışmadı hiç."</p>

  <p>"Nasıl karışmadı? Bu işin <i>merkezindeydi</i> o!"</p>

  <p>Jane'in cep telefonu çaldı. Mark arayanın numarasına göz attıktan sonra "Kocası arıyor" dedi.</p>

  <p>"Açma" dedi Patrick.</p>

  <p>"Açmayacağım zaten. Şunu kapatayım da, kadını arabaya bindirelim. "</p>

  <p>"O kadar basit mi sanıyorsunuz?" dedi İris.</p>

  <p>Adamlar ona aldırmadan, Jane'i tutmak için eğildiler. Patrick ayaklarından, Mark ise koltukaltlarından tuttu. Jane kıvransa da onlara direnemedi; onu kolayca kaldırıp kapıya doğru taşıdılar.</p>

  <p>"Çoktan kaybettiniz" dedi İris. "Henüz farkında değilsiniz sadece."</p>

  <p>Mark homurdandı. "Kimin duvara zincirli olduğunu biliyorum."</p>

  <p>"Ben de kimin seni buraya kadar takip ettiğini biliyorum."</p>

  <p>"Beni kimse takip etmedi..." Bütün ışıklar sönünce Mark susuverdi.</p>

  <p>İki adamın zifiri karanlıkta ellerinden bıraktığı Jane yere düşünce başını beton zemine çarptı. Sersemlemiş halde yatarken, hiçbir şey göremediği, küfürlerle ve korkulu soluklarla iyice kaotik hale gelen karanlık odada olup bitenleri anlamaya çalıştı.</p>

  <p>"Ne oluyor?" dedi Mark.</p>

  <p>Karanlıktan İris'in fısıltısı geldi, "İşte başlıyor."</p>

  <p>"Kapa çeneni! <i>Kapa çeneni</i> be!" diye haykırdı Mark.</p>

  <p>"Bir şey değildir herhalde" dedi Patrick, ama huzursuz gibiydi. "Bak, belki de sigorta atmıştır sadece. Çıkıp kontrol edelim."</p>

  <p>Kapı kapandı ve merdiveni çıkan adamların ayak sesleri giderek uzaklaştı. Jane artık sadece kendi kalp atışlarını duyuyordu.</p>

  <p>"Hiç kımıldamadan yatmalısın ve sakin olmalısın" dedi İris.</p>

  <p>"Ne oluyor?"</p>

  <p>"Baştan beri olması gereken şey."</p>

  <p>"Biliyor muydun? Bunu bekliyor muydun?"</p>

  <p>"Beni iyi dinle dedektif. Bu senin savaşın değil. Çok önceden planlandı ve sen karışmayacaksın."</p>

  <p>"Savaşanlar kim? Dışarıda ne var?"</p>

  <p>İris yanıt vermedi. Jane sessizlikte yanağını okşayan havayı duymaktan çok, hissetti; sanki rüzgâr odaya fısıldamıştı ve karanlığı hareketlendiriyordu. <i>Burada, yanımızda başka bir şey var.</i></p>

  <p>Düşen kelepçelerin hafif tıngırtısını işitti. Ve bir fısıltıyı: "Özür dilerim <i>Sifu.</i> Elimde olsa daha erken gelirdim."</p>

  <p>"Kılıcım?"</p>

  <p>"İşte Zheng Yi. Üst katta buldum."</p>

  <p>Jane o sesi tanıyordu. "Bella?"</p>

  <p>Ağzını bir el kapattı ve İris mırıldandı: "Burada kal."</p>

  <p>"Beni böyle bırakamazsınız!"</p>

  <p>"Burada daha güvende olursun."</p>

  <p>"Bari şu bantları kesin!"</p>

  <p>"Hayır" dedi Bella. "Başımıza bela açar sadece."</p>

  <p>"Ya başaramazsanız?" dedi Jane. "O zaman burada kısılı kalırım ve kendimi savunamam. Bana dövüşme şansı verin bari!"</p>

  <p>Ellerinin çekiştirildiğini hissetti ve bileklerindeki koli bandını kesen kılıcın tıslamasını işitti. Kılıcın bir başka darbesiyle ayak bilekleri de serbest kaldı. "Unutma" diye fısıldadı İris kulağına. "Bu senin savaşın değil."</p>

  <p><i>Artık benim savaşım.</i> Ama Jane iki kadın karanlığa karışırken ses çıkarmadan ve kımıldamadan durdu. Gidişlerini ne gördü ne duydu; hissettiği tek şey havanın yeni öpücüğüydü; sanki o ikisi dağılıp rüzgâra karışmış ve kapıdan fısıldayarak geçip merdiveni çıkmışlardı.</p>

  <p>Jane ayağa kalkmaya çalıştı, ama başı döndüğü için karanlıkta körlemesine sendeledi. Tekrar oturdu; betona çarpan başı sızlıyordu. Bu yüzden ve ilacın etkisi az da olsa hâlâ sürdüğünden, kendini halsiz hissediyordu. Yakındaki duvan el yordamıyla buldu ve bu kez duvara yaslanarak, tekrar ayağa kalkmaya çalıştı; yeni doğmuş tay gibi dengesizdi.</p>

  <p>Tabanca sesi duyunca başını kaldırıverdi.</p>

  <p><i>Burada hapsolamam,</i> diye düşündü. Bu evden çıkmalıyım.</p>

  <p>El yordamıyla kapıya doğru gitti. Kilitlenmemiş olan kapı hafifçe gıcırdayarak açıldı. Yukarıda bir yerlerde birileri koşuyordu, iki el daha ateş edildi.</p>

  <p>Jane yavaşça, ses çıkarmaktan korkarak merdiveni çıkmaya başladı. Fark edilmekten korkuyordu. Bu çatışmaya katılamazdı, çünkü silahı yoktu, kendini savunmasının yolu yoktu. Savaş bölgesinden sağ salim çıkmaya, güvenli herhangi bir yere ulaşmaya çalışan bir sivildi o. <i>Çıkışı bul, evden kaç.</i> Araba anahtarları yanında olmadığından, komşulara koşması gerekecekti. Evi zihninde canlandırmaya çalıştı. Uzun bahçe yolunu, koruyu ve çimenlikleri ve her şeyi çevreleyen yüksek çalı çitleri hatırladı. Dış dünyadan soyutlanmış o bahçe, gündüz vakti özel bir cennet gibi görünmüştü. Oysa Jane sivri demir parmaklıklı bahçe kapısının insanların içeri girmesini değil, dışarı çıkmasını da engellemeye yaradığını biliyordu artık. Burası cennet bahçesi değildi, ölüm kampıydı.</p>

  <p>Jane merdivenin tepesine varınca, el yordamıyla bir başka kapıya rast geldi. Kulağını kapıya yaslayınca ses duymadı. Sessizlik huzursuz ediciydi. Kaç el ateş edilmişti? <i>En az üç,</i> diye düşündü;</p>

  <p><i>İrisle Bella'yı öldürmeye yetecek kadar.</i> Şu kapının ardında onların cesetleri mi yatıyordu? Patrick'le Mark, Jane'i bulmak için mahzene geri mi dönüyorlardı?</p>

  <p>Terli eliyle kapı kolunu tuttu. Kapı, mahzendeki kadar zifiri bir karanlığa açıldı sessizce. Jane şekiller, gölgeler seçemiyordu. Buranın da zemini betondu. Kollarını öne uzatarak yavaşça yürürken, ayakkabısının küçük ve metalik bir şeye çarptığını işitti. Kalçası bir şeyin kenarına çarpınca durdu ve çarptığı şeyin ne olduğunu anlamaya çalıştı. Tozlu bir masaya benziyordu. Birden parmaklarına metal batınca irkilip elini geri çekti. Bir testere tezgâhıydı bu. Jane karanlıkta bir metre daha ilerleyince başka bir şeye çarptı. Bu da matkap tezgâhıydı. Burası Patrick'in marangozluk atölyesiydi. Elektrikli aletlerin arasında dururken testere ağızları ve matkaplar görür gibi olan Jane, bu aletlerin yalnızca maun ve akçaağaç mı kestiğini merak etti.</p>

  <p>Tekrar panikleyince karanlıkta çıkış yolu aradı el yordamıyla. Elinin rast geldiği bir duvarı köşeye kadar takip etti.</p>

  <p>Yine tabanca sesleri. Dört el. <i>Çık, çık!</i></p>

  <p>Sonunda kapıyı bulup da çabucak ve usulca dışarı çıkınca, yukarı çıkan bir başka merdiven gördü. Yerin kaç kat altındaydı ki?</p>

  <p><i>Öyle aşağıdaydım ki, çığlıklarımı kimse duymazdı.</i></p>

  <p>Merdiveni çıkıp bir kapıdan geçince kendini halılı bir koridorda buldu. Buranın karanlığında bazı şekilleri ve sağındaki tırabzanı seçebiliyordu. Bir duvara dokunarak yavaş yavaş ilerledi. Evin ön tarafına mı, yoksa arka tarafına mı doğru gittiğini bilmiyordu; tek istediği, bir şekilde dışarı çıkmaktı.</p>

  <p>Yukarıdaki ikinci kat sahanlığından, adımların yol açtığı gıcırtılar geldi ve biri merdiveni inmeye başladı.</p>

  <p>Solundaki ilk açık kapıdan telaşla geçen Jane pencerelerden giren ay ışığının bir masayla kitap raflarını aydınlattığı bir odaya girdi. Bir çalışma odası.</p>

  <p>Ayak sesleri birinci kattan geliyordu artık.</p>

  <p>Gölgelerin arasında telaşla saklanacak yer arayan Jane'in ayakkabıları cam parçalarını ezdi. Birden ayağı bir engele takılınca düştü ve hız kesmek için elini öne attı. Avucu ılık ve yapış yapış bir şeyin üstünden kaydı. Jane ay ışığında öylece durup yerde, sağında yatan karanlık şekle bakakaldı. Bir ceset.</p>

  <p><i>Patrick Dion.</i></p>

  <p>Jane inledi ve telaşla yerde kayarak geriledi. Elinin ağır bir şeye çarptığını hissetti. Bir tabanca. Tabancayı eline alır almaz, onun kendi silahı olduğunu anladı. <i>Eski dostum.</i></p>

  <p>Arkasındaki döşeme tahtaları gıcırdadı, yürüyen kişi durdu.</p>

  <p>Pencere ışığında kısılıp kalan Jane'i aydınlatan ay ışığı projektör gibi parlak ve kaçınılmazdı. Jane başını kaldırıp bakınca, tepesinde Mark'ın siluetinin durduğunu gördü.</p>

  <p>"Ben burada değildim" dedi adam. "Polisler benimle konuşmaya gelince, onlara bütün günü evde yatarak geçirdiğimi söyleyeceğim. O kızların hepsini Patrick öldürüp arka bahçesine gömdü. Tıpkı seni öldürdüğü gibi. Sonra da kendini vurdu."</p>

  <p>Jane arkasındaki gölgede gizlenen elinde tuttuğu silahı sımsıkı kavradı. Ama Mark tabancasını ona doğrultmuştu bile. İlk atışı, en iyi atışı Mark yapacaktı. Jane'in nişan alacak zamanı olmayacaktı; hayatında muhtemelen son kez kurşun sıkmaktan başka bir şey yapmaya zamanı olmayacaktı. Tabancasını kaldırırken, fazla yavaş olduğunu ve çok geç kaldığını biliyordu.</p>

  <p>Ama o an Mark şaşkınlıkla inleyerek Jane'e sırtını döndü, dikkatini ve tabancasını başka birine -bir şeye- çevirdi.</p>

  <p>Jane tabancasını kaldırıp ateş etti. Üç el, dört. Refleksleri harekete geçmişti. Gövdesine kurşunlar saplanan Mark sendeleyerek geriledi ve bir sehpanın üstüne yığıldı. Ahşap sehpa çatırdayarak parçalandı.</p>

  <p>Kalp atışlarını kulaklarında hisseden Jane ayağa kalkıp Mark'ın cesedinin başında durdu ve belki adam mucizevi bir şekilde dirilir diye nişan aldı. Adam kımıldamadı.</p>

  <p>Ama gölgeler kımıldadı.</p>

  <p>Hava usulca fısıldamıştı sadece. Jane'in görüş alanının kenarında, siyahlığın içinde bir siyahlık titreşmişti. Jane karanlıkla sarmalanmış yaratığa doğru döndü yavaşça. Eli tabancalı olsa da, istese ateş edebilecek olsa da, ateş etmedi. Tepesi gümüşi tüylerle kaplı olan simaya öylece bakakaldı. Ay ışığında parlayan sivri dişlere.</p>

  <p>"Kimsin?" diye fısıldadı. "Nesin?"</p>

  <p>Yüzünü bir esinti okşayınca gözlerini kırpıştırdı. Gözlerini tekrar açtığında sima ortadan kaybolmuştu. Jane odanın her tarafına telaşla bakınıp az önce gördüğü şeyi aradı, ama ay ışığıyla gölgelerden başka bir şey göremedi. <i>Gerçekten burada mıydı, yoksa hayal mi gördüm? Korktuğum için, karanlıkta bir yaratık gördüğümü mü sandım?</i></p>

  <p>Pencerenin ardındaki bir hareket dikkatini çekti. Dışarıya, ay ışığıyla aydınlanan bahçeye bakınca yaratığın çimenlikte hızla koştuğunu ve ağaçların arasında gözden kaybolduğunu gördü.</p>

  <p>"Dedektif Rizzoli?"</p>

  <p>İrkilen Jane hemen ar kasma dönünce, kapı eşiğinde duran iki kadını gördü; İris, Bella'ya olanca ağırlığıyla yaslanmıştı.</p>

  <p>"Ambulansa ihtiyacı var!" dedi Bella.</p>

  <p>"Eskisi kadar genç değilim" diye inledi İris. "O kadar hızlı da değilim."</p>

  <p>Bella öğretmenini yere özenle yatırdı. İris'in başını kucağına alıp Çince mırıldanmaya, bazı sözcükleri yineleyip durmaya başladı; büyü yapıyordu sanki. Şifalı sözler.</p>

  <p>Umutlandıncı sözler.</p>
</body>
</html>
