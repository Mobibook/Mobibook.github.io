<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>1</h1>

  <p><a id="Bookmark2"></a></p>

  <p class="Baslik3">San Francisco</p>

  <p>Bütün gün kızı seyrettim.</p>

  <p>Farkında olduğuna dair hiçbir belirti yok; oysa kiraladığım araba, kızın bu ikindi vakti diğer ergenlerle birlikte toplandığı ve canı sıkılan çocukların vakit öldürdükleri sokak köşesinden görülebilecek bir yerde, göz önünde duruyor. Kız diğerlerinden daha genç görünüyor ama bunun sebebi Asyalı, on yedi yaşında, ufak tefek ve cılız olmasıdır belki de. Siyah saçı oğlanlarınki gibi kısa kesilmiş, kot pantolonu da eski ve kirli. Modaya uymak için öyle giyinmemiş, o giysiler sık kullanıldığı için ve kız zamanının çoğunu sokaklarda geçirdiğinden o kadar eskimiş olmalı, diye düşünüyorum. Kız sigarasından bir nefes çekip sokak serserisi gibi fütursuzca duman salıyor; bu hareket solgun yüzüne ve zarif Çinli hatlarına uymuyor hiç. Yanından geçen iki adamın aç bakışlarına maruz kalacak kadar güzel. Adamların bakışlarını fark edince onlara korkmadan, öfkeyle bakarak karşılık veriyor ama tehlike yalnızca soyut bir kavramken korkusuz olmak kolaydır. Bu kızın gerçek bir tehlike karşısında nasıl tepki vereceğini merak ediyorum. Mücadele mi eder, yoksa siner mi? Onu tanımak istiyorum ama sınanmış halini görmedim.</p>

  <p>Akşam çökmeye başlayınca köşedeki ergenler dağılmaya başlıyor. Önce biri, sonra bir başkası uzaklaşıyor. San Francisco'da yaz geceleri bile buz gibidir, bu yüzden geride kalan kazaklı ve ceketli ergenler birbirlerine sokuluyorlar, birbirlerinin sigarasını yakıyorlar, ateşin geçici ısısının tadını çıkarıyorlar. Ama soğuk ve açlık yüzünden hepsi gidiyor sonunda ve geride sadece, gidecek yeri olmayan kız kalıyor. Uzaklaşan arkadaşlarına el sallıyor ve bir süre tek başına duruyor, birini beklercesine. Sonunda omuz silkip oradan ayrılıyor ve ellerini ceplerine sokup bana doğru yürüyor arabamın yanından geçerken bana bakmıyor bile, dosdoğru ileriye bakıyor odaklanmış ve vahşi gözlerle, bir ikileme kafa yorarcasına. Bu gece karnını nasıl doyuracağını düşünüyor belki de. Veya belki de daha önemli bir şeyi düşünüyor. Geleceğini. Nasıl sağ kalacağını.</p>

  <p>İki adam tarafından takip edildiğinin farkında değil muhtemelen.</p>

  <p>Kız arabamın yanından geçip gittikten birkaç saniye sonra bir ara sokaktan çıkan adamları fark ediyorum. Onları tanıyorum; az önce kıza bakmış olan iki adam bunlar. Kızı takip ederek arabamın yanından geçerlerken, adamlardan biri ön camın ardından bana bakıyor. Tehdit unsuru olup olmadığımı anlamak için çabucak göz atıyor sadece. Gördüğü şey hiç ilgisini çekmiyor; diğer adamla birlikte yürümeyi sürdürüyor. Özgüvenli yırtıcıların edasıyla yürüyorlar, onlara direnemeyecek kadar güçsüz olan avlarının peşinden gidiyorlar.</p>

  <p>Arabamdan çıkıp onları takip ediyorum. Tıpkı onların kızı takip ettiği gibi.</p>

  <p>Kız çok fazla metruk binanın bulunduğu bir mahalleye giriyor; buranın kaldırımları kırık şişelerle kaplı gibi. Kız korkuyor ya da tereddüt ediyor gibi görünmüyor, çünkü burası tanıdığı bir bölge. Bir kez olsun arkasına bakmaması, ya gözü kara ya da dünyadan habersiz olduğunu ve sırf bu yüzden onun gibi kızların başına neler gelebileceğini düşünmeme yol açıyor. Peşindeki adamlar da arkalarına bakmıyorlar. Beni görseler bile, ki buna izin vermem, korkmazlar. Kimse benden korkmaz zaten.</p>

  <p>Kız bir sokak sonra sağa sapıp bir kapıdan girerek gözden kayboluyor. İki adam, kızın girdiği binanın önünde durup strateji belirtiyorlar. Sonra onlar da içeri giriyorlar.</p>

  <p>Kaldırımda durup tahta çakılmış pencerelere bakıyorum. Bu metruk depoya GİRMEK YASAKTIR tabelası asılmış. Kapı aralık. Binaya usulca giriyorum; içerisi öyle loş ki, gözlerim alışsın diye duraksıyorum ve henüz göremediğim şeyleri diğer duyularımla algılamaya çalışıyorum. Zeminin gıcırdadığını duyuyorum. Mum kokusu alıyorum. Solumdaki kapı aralığından yayılan hafif ışığı görüyorum. Kapının önünde durup ardındaki odaya göz atıyorum.</p>

  <p>Kız derme çatma bir masanın önünde diz çökmüş; yüzü tek bir mumun titrek ışığıyla aydınlanıyor. Çevresinde geçici ikamet belirtileri var: bir uyku tulumu, konserveler ve küçük bir kamp ocağı. Kız iri bir konserve açacağıyla cebelleşirken, arkasından yaklaşan iki adamın farkında değil.</p>

  <p>Tam ben onu uyarmak için haykıracakken, kız birden dönüp davetsiz misafirlerle yüzleşiyor. Halinde sadece konserve açacağı var; kendisinden daha iri olan iki adama karşı pek etkili bir silah değil.</p>

  <p>"Binası benim evim" diyor kız. "Defolun."</p>

  <p>Müdahale etmeye hazır olsam da olacakları seyretmek için duraksıyorum. Kızın tepkisini görmek için.</p>

  <p>Adamlardan biri gülüyor. "Biz sadece misafirliğe geldik tatlım."</p>

  <p>"Sizi davet ettim mi?"</p>

  <p>"Arkadaşa ihtiyacın var gibi görünüyorsun."</p>

  <p>"Sen de beyne ihtiyacın var gibi görünüyorsun."</p>

  <p>Kızın akıllıca davranmadığını düşünüyorum. Şimdi adamların şehvetine öfke karışıyor, ki tehlikeli bir kombinasyon bu. Ama kız hiç kımıldamadan duruyor, gayet sakin, elinde o zavallı mutfak aletiyle. Adamlar hamle yaparken, ben fırlamaya hazır haldeyim.</p>

  <p>Önce kız fırlıyor. Sıçrayıp ilk adamın göğüs kafesini tekmeliyor. Zarif olmasa da etkili olan bu darbe adamın gerilemesine, nefesi kesilmişçesine göğsünü tutmasına yol açıyor. İkinci adamın harekete geçmesine fırsat kalmadan, kız ona doğru dönüp konserve açacağıyla adamın şakağına vuruyor. Adam uluyarak geri çekiliyor.</p>

  <p>Durum ilginçleşti.</p>

  <p>İlk adam kendini toplayıp kıza saldırıyor, ona öyle sert çarpıyor ki birlikte yere düşüyorlar. Kız tekmeler ve yumruklar savuruyor, adamın çenesini yumrukluyor. Ama öfkeden gözü dönen adam acı hissetmiyor ve bağırarak yuvarlanıp kızın üstüne çıkıyor ve onu ağırlığıyla yere çiviliyor.</p>

  <p>İkinci adam sıçrayarak geri geliyor. Kızın bileklerini tutup yere bastırıyor. Kız gençliği ve deneyimsizliği yüzünden, kurtulamayacağı bir bela aldı başına. Vahşi olsa da toy ve eğitimsiz aynı zamanda; kaçınılmaz şey gerçekleşmek üzere. İlk adam, kızın kot pantolonunun fermuarını açıyor ve pantolonu kızın zayıf kalçasından aşağı çekiyor. Tahrik olduğu belli, pantolonunun önü kabarık. Bir erkeğin en savunmasız olduğu andır bu.</p>

  <p>Geldiğimi duymuyor. Fermuarını açıyor. Sonra kendini yerde buluyor; çenesi kırıldı, ağzından dişler dökülüyor.</p>

  <p>İkinci adam kızın bileklerini bırakıp ayağa fırlayacak zamanı ancak buluyor ama yeterince hızlı değil. Ben kaplanım, o ise darbemi engelleyemeyen hantal, aptal ve âciz bir bizon sadece. Haykırarak yere düşüyor. Kolunun tuhaf açısına bakılırsa kemiği kırıldı.</p>

  <p>Kızı tutup çekerek ayağa kaldırıyorum. "Bir şeyin yok ya?"</p>

  <p>Pantolonunun fermuarını çekerken bana bakıyor. <i>"Sen</i> de kimsin?"</p>

  <p>"Bunu sonra konuşuruz. Şimdi gidelim!" diye bağırıyorum.</p>

  <p>"Bunu nasıl yaptın? Onları kaşla göz arasında yere sermeyi nasıl basardın?"</p>

  <p>"Öğrenmek ister misin?"</p>

  <p>"Evet!"</p>

  <p>Ayaklarımızın dibinde inleyerek kıvranan iki adama bakıyorum. "Öyleyse işte ilk ders: Ne zaman kaçacağını bil." Kızı kapıya doğru itiyorum. "Şimdi tam sırası."</p>

  <div>
    <br />
  </div>

  <div>
    <br />
  </div>

  <p>Kızın yemek yemesini seyrediyorum. Ufak tefek de olsa kurt gibi iştahlı; üç tavuklu <i>taco'yu,</i> yeniden ısıtılmış koca bir tabak dolusu kuru fasulyeyi ve büyük bir bardak Coca-Cola'yı mideye indiriyor. Meksika yemekleri istemişti, o yüzden <i>mariachi</i> müziği çalan, duvarları dans eden sinyoritaların çiğ renkli resimleriyle bezeli olan bir kafede oturuyoruz. Kız, Çinlilere özgü yüz hatlarına sahip olsa da, Amerikalı olduğu kısa saçından ve yırtık pırtık kot pantolonundan belli. İlkel ve yabani yaratık, kolasını höpürdeterek içtikten sonra buz küplerini kıtır kıtır kemiriyor.</p>

  <p>Bu maceranın akıllıca olmadığından şüphelenmeye başlıyorum. Kız eğitilemeyecek kadar büyük, disipline edilemeyecek kadar vahşi. Gitmek istediği yer sokaklarsa, onu oraya geri salmalıyım ve başka bir yol bulmalıyım. Ama sonra, parmak eklemlerindeki yara izlerini fark edince, o iki adamı tek başına alt etmeye ne kadar yaklaştığını anımsıyorum. Yetenekli ve korkusuz biri... ki bu iki şeyi öğretemezsiniz.</p>

  <p>"Beni hatırlıyor musun?" diye soruyorum.</p>

  <p>Kız bardağını bırakıp kaşlarını çatıyor. Beni tanır gibi oluyor ama sonra o an geçiyor. Başını hayır anlamında sallıyor.</p>

  <p>"Aradan çok zaman geçti" diyorum. "On iki sene." Böyle küçük bir kız için sonsuzluk kadar uzun. "Küçücüktün."</p>

  <p>Kız omuz silkiyor. "Seni hatırlamamam normal yani." Ceketinin iç cebinden sigara çıkarıp yakmaya hazırlanıyor.</p>

  <p>"Bedenini mahvediyorsun."</p>

  <p>"Benim bedenim" diye tersliyor.</p>

  <p>"Eğitilmek istiyorsan hayır." Masanın üstünden uzanıp sigarayı kızın dudaklarının arasından kapıyorum. "Öğrenmek istiyorsan tavrını değiştirmelisin. Saygılı olmalısın."</p>

  <p>Homurdanıyor. "Annem gibi konuşuyorsun."</p>

  <p>"Anneni tanırdım. Bostonda,</p>

  <p>"Eh, o öldü."</p>

  <p>"Biliyorum. Geçen ay bana yazmıştı. Hasta olduğunu, çok az zamanı kaldığını söyledi. O yüzden buradayım."</p>

  <p>Kızın gözlerinde yaşların ışıldadığını görünce şaşırıyorum; hemen başını çeviriyor, zaafını gösterdiği için utanmışçasına. Ama gözlerini kaçırmadan hemen önce, o savunmasız haline tanık olunca kendi kızımı anımsıyorum; onu yitirdiğimde bu kızdan daha gençti. Gözlerim yaşarıyor ama ben onları gizlemeye çalışmıyorum. Beni ben yapan şey kederim. Bu keder kararlılığımı artıran ve hedefimi netleştiren arındırıcı ateş oldu benim için.</p>

  <p>Bu kıza ihtiyacım var. Onun da bana ihtiyacı olduğu belli.</p>

  <p>"Seni bulmam haftalar aldı" diyorum ona.</p>

  <p>"Koruyucu ailemin evi berbattı. Kendi başıma daha iyiyim."</p>

  <p>"Annen şu halini görse yüreği sızlardı."</p>

  <p>"Bana ayıracak vakti yoktu hiç."</p>

  <p>"Karnın doysun diye iki işte birden çalıştığı için olabilir mi? Hayatta güvenebileceği hiç kimsesi olmadığı için?"</p>

  <p>"Herkesin onu paspas gibi çiğnemesine izin veriyordu. Bir kez olsun diklendiğini görmedim. Bana bile."</p>

  <p>"Korkuyordu."</p>

  <p>"Omurgasızdı."</p>

  <p>Bu nankör velede doğru eğiliyorum hiddetle. "Zavallı annen senin hayal bile edemeyeceğin kadar büyük acılar çekti. Ne yaptıysa senin için yaptı." Sigarasını ona geri fırlatıyorum tiksintiyle. Bulmayı umduğum kız bu değildi. Güçlü ve korkusuz olabilir ama ölü annesiyle babasına karşı vefa duygusu yok, ailesinin onurunu umursamıyor. Atalarımızla bağımız olmazsa, hiçbir şeyle ve hiç kimseyle bağı olmayan, gelişigüzel salınan, yapayalnız toz zerreleri oluruz.</p>

  <p>Kızın yemeğinin parasını ödeyip ayağa kalkıyorum. "Günün birinde, annenin senin için yaptığı fedakârlığı anlayacak kadar akıllanırsın umarım."</p>

  <p>"Gidiyor musun?"</p>

  <p>"Sana öğretebileceğim bir şey yok."</p>

  <p>"Zaten niye öğretmek isteyesin ki? Hem neden beni aramaya geldin?"</p>

  <p>"Farklı birini bulacağımı sanmıştım. Öğretebileceğim birini. Bana yardım edecek birini."</p>

  <p>"Hangi konuda?"</p>

  <p>Sorusunu nasıl yanıtlayacağımı bilmiyorum. Restorandaki hoparlörlerden yayılan tiz ve çirkin marihachi müziğinden başka ses duyulmuyor bir an.</p>

  <p>"Babanı hatırlıyor musun?" diye soruyorum. "Ona ne olduğunu hatırlıyor musun?"</p>

  <p>Bana bakıyor. "Mesele bu, değil mi? Beni aramaya bu yüzden geldin. Çünkü annem sana onunla ilgili yazdı."</p>

  <p>"Baban iyi adamdı. Seni seviyordu, sense onun onurunu lekeliyorsun. Hem annenin hem de babanın onurunu lekeliyorsun." Kızın önüne bir tomar para bırakıyorum. "Bunu onların hatırına veriyorum. Sokaklardan kurtul, okuluna geri dön. En azından orada tuhaf tuhaf adamlarla dövüşmek zorunda kalmazsın." Dönüp restorandan çıkıyorum.</p>

  <p>Birkaç saniye sonra kız dışarı fırlayıp peşimden koşuyor. "Bekle!" diye sesleniyor. "Nereye gidiyorsun?"</p>

  <p>"Boston'a, evime."</p>

  <p>"Seni hatırlıyorum. Ne istediğini biliyorum galiba."</p>

  <p>Durup ona doğru dönüyorum. "Bu, <i>senin</i> de istemen gereken şey."</p>

  <p>"Ne yapmam gerekiyor?"</p>

  <p>Onu tepeden tırnağa süzüyorum, cılız omuzlarını ve neredeyse blucinini yukarıda tutamayacak kadar dar olan kalçasını görüyorum. "Bir şey yapman gerekmiyor" diye karşılık veriyorum. "Bir şey <i>olman</i> gerekiyor." Yavaşça ona yaklaşıyorum. Şimdiye kadar benden korkması için bir sebep yoktu, neden olsundu ki? Ben bir kadınım sadece. Ama şimdi gözlerimde gördüğü bir şey, bir adım gerilemesine yol açıyor.</p>

  <p>"Korkuyor musun?" diye soruyorum ona usulca.</p>

  <p>Başını kaldırıp "Hayır, korkmuyorum" diyor aptalca bir cesaretle.</p>

  <p>"Korkmalısın."</p>
</body>
</html>
