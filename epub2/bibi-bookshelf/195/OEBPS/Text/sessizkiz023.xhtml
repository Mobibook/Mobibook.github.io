<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>23</h1>

  <p>"Luminol burayı ışıl ışıl yapar herhalde" dedi Jane. "Emlakçının dediğine göre, olaydan sonra duvarları yıkayıp yerleri silmişler sadece. Linolyum değiştirilmemiş. O yüzden, yapacağımız işlemin neyi kanıtlayacağından emin değilim."</p>

  <p>"Bakmadan bilemeyiz, değil mi?" dedi Maura.</p>

  <p>Eski Red Phoenix Restoranı'nın önünde, olay yeri inceleme ekibinin gelmesini bekliyorlardı. İçeriyi doğru dürüst incelemek için zifiri karanlık olması gerekiyordu ve yeni çökmeye başlayan gecenin beraberinde getirdiği nemli, buz gibi rüzgâr Maura'nın sadece yağmurluk giydiği için hayıflanmasına yol açıyordu. Knapp'in diğer ucunda bir sokak lambası yanıyordu, ama sokağın bu bölümü gölgelerle kaplıydı ve pencerelerine tahta çakılmış, kapısı kilitli bina hayaletlerin kısılıp kaldığı bir hapishaneyi andırıyordu.</p>

  <p>Restoran penceresinden içeri bakan Jane, gözle görülür şekilde ürperdi. "Oraya daha önce girmiştik, biliyorsun. Ürkütücü bir yer ve içerisi hamamböceği kaynıyordur herhalde. Çıplak duvarlarla boş odalardan başka bir şey yok cidden."</p>

  <p>"Kan izleri vardır hâlâ" dedi Maura. Su ve sabunla görünür kanıtlar silinirdi ancak; yerlerde ve duvarlarda kanın kimyevi hayaleti kalırdı. Luminol ilk soruşturmada gözden kaçmış olabilecek eski lekelerle ayak izlerini ortaya çıkarabilirdi.</p>

  <p>Far ışıkları, Maura'nın dönmesine ve köşeyi sapıp yavaşça duran bir araca bakmasına yol açtı. Frost ile Johnny araçtan indiler.</p>

  <p>"Anahtarı getirdiniz mi?" diye seslendi Jane.</p>

  <p>Frost cebinden anahtarı çıkardı. "Bay Kwan'dan bunu alabilmek için çok ağır bir sözleşme imzalamak zorunda kaldım."</p>

  <p>"Niye ki? İçeride çalınacak bir şey yok."</p>

  <p>"Herhangi bir şeye zarar verirsek binanın satılma şansı azalırmış."</p>

  <p>Jane homurdandı. "Burayı dinamitle havaya uçursam, satılma şansı artar."</p>

  <p>Frost kapıyı açtı ve el yordamıyla elektrik düğmesini aradı. Bir şey olmadı. "Ampul sonunda yanmış olmalı" dedi.</p>

  <p>Eşiğin ötesinde, ani istila karşısında bir kımıldanma oldu. El fenerini yakan Maura, yarım düzine hamamböceğinin huzmeden kaçarak yazarkasa tezgâhının altında gözden kaybolduğunu gördü.</p>

  <p>"İyyy" dedi Frost. "O tezgâhın altında bunlardan binlerce vardır herhalde."</p>

  <p>"Sağ ol be" diye mırıldandı Jane. "Bu görüntüyü aklımdan çıkaramam artık."</p>

  <p>Dördünün el feneri huzmeleri karanlıkta kesişerek gezindi. Jane'in söylediği gibi, odanın duvarlarıyla zemini boştu; ama Maura etrafa bakındıkça suç mahalli fotoğraflarını anımsadı. Tezgâhın yanında yatan Joey Gilmore'u gördü. Tezgâhın arkasına yığılmış James Fang'ı gördü. Mallory'lerin can verdiği köşeye gitti ve oradaki cesetleri hayal etti. Masaya yüzüstü kapaklanmış Arthur'u. Yere düşmüş Dina'yı.</p>

  <p>"Merhaba?" diye seslendi birisi ara sokaktan. "Dedektif Rizzoli?"</p>

  <p>"İçerideyiz" dedi Jane.</p>

  <p>Olay yeri inceleme ekibinden iki adam odaya girince, düello yapan el feneri ışıklarına iki yeni huzme eklendi. "Burası yeterince karanlık" dedi adamlardan biri. "Mobilya da yok, o yüzden işimizi çabuk hallederiz." Çömelip yeri inceledi. "Linolyum değişmemiş mi?"</p>

  <p>"Öyle söylendi" dedi Johnny.</p>

  <p>"Öyle de görünüyor. Üstüne epey basılmış; bir sürü çukur ve çatlak var. Işıl ışıl olur." Doğrulurken homurdanan adamın göbeği sekiz aylık hamileymişçesine şişmişti.</p>

  <p>Çok daha zayıf ve uzun boylu olan diğer adam "Burada ne bulmayı umuyorsunuz?" dedi.</p>

  <p>"Emin değiliz" dedi Jane.</p>

  <p>"On dokuz yıl sonra burayı tekrar incelemenizin bir sebebi olmalı."</p>

  <p>Sessizlikte yüzünün kızardığını hisseden Maura, bu incelemenin tüm sorumluluğunun kendisinin üstüne kalmasından korktu. Sonra Jane "Olayın cinayet-intihar vakası olmadığına inanıyoruz" dedi.</p>

  <p>"Açıklaması olmayan ayak izleri mi arıyoruz yani? Buraya başka birinin girdiğinin kanıtını mı?"</p>

  <p>"Bu iyi bir başlangıç olur."</p>

  <p>Adamın tıknaz meslektaşı iç geçirdi. "Tamam, bir bakarız. Madem istiyorsunuz."</p>

  <p>"Teçhizatınızı getirmenize yardım edeyim" dedi Johnny.</p>

  <p>Adamlar ışık ekipmanları ve video cihazları, elektrik kabloları ve kimyevi maddeler getirdiler. Restoranın bütün ampulleri yanmış olsa da prizleri hâlâ çalışıyordu. Kabloyu taktıklarında lambalar yemek salonunu güneş gibi aydınlattı. Kriminologlardan biri odayı videoya çekerken, iş arkadaşı bir soğutucunun içindeki kimyevi madde kutularını çıkardı. Maura iki adamı da çatıdaki suç mahallinde gördüğünü ancak ortalık aydınlanınca anımsadı.</p>

  <p>Video çekimi yapan kriminolog kamerayı odada yavaşça yatay konumda hareket ettirdikten sonra doğruldu. "Tamam mı Ed? Hazır mısın?"</p>

  <p>"Önce herkes maskelerini taksın" diye karşılık verdi Ed. "Maskeler şu kutuda. Herkese yetecek kadar vardır."</p>

  <p>Maura luminol buharından korunmak için, Johnny'nin verdiği gaz maskesini taktı. Ed -Maura bu uzun boylu adamın ismini artık biliyordu en azından- kimyevi maddeleri karıştırmaya herkes maske taktıktan sonra başladı. Bir kavanozun içindeki solüsyonu karıştırdıktan sonra bir sprey şişesine döktü. "Işıktan sorumlu olmak isteyen var mı?"</p>

  <p>"Ben yaparım" dedi Frost.</p>

  <p>"Burası cidden karanlık olacak, o yüzden lambanın yanında kal, yoksa ışık düğmesini el yordamıyla ararsın." Ed odaya bakındı. "Nereden başlamak istiyorsunuz?"</p>

  <p>"Şu kısımdan" diyen Jane, yazarkasa tezgâhının civarını gösterdi.</p>

  <p>Ed oraya gittikten sonra Frost'a göz attı. "Işık."</p>

  <p>Oda kararınca, Maura'nın gaz maskesinin içinden gelen nefes sesleri iyice yükseldi sanki. Maura, Ed'in fışkırttığı luminolün sesini hayal meyal işitti. Luminol hemoglobin kalıntılarıyla tepkimeye girince, yerde mavimsi yeşil geometrik şekiller belirdi birden. On dokuz yıl önce bu linolyumun çatlaklarına ve yarıklarına dolan kanlar öyle inatçıydı ki, ne kadar uğraşılırsa uğraşılsın silinmemişti.</p>

  <p>"Işık."</p>

  <p>Frost düğmeye basınca içerisi aydınlandı ve hepsi gözlerini kırpıştırdılar. Mavimsi yeşil parıltı kaybolmuştu ve onun yerinde, daha önce gördükleri zemin vardı sadece.</p>

  <p>Johnny Red Phoenix suç mahalli fotoğraflarını yüklediği dizüstü bilgisayarından başını kaldırdı. "Burada gördüklerimle örtüşüyor" dedi. "Bir sürpriz yok. Joey Gilmore'un cesedi tam orada bulunmuştu."</p>

  <p>Kamerayla tripodu tezgâhın arkasına götürdüler ve herkes yerini aldı. Işık tekrar söndü; tekrar sprey şişesinin fıslamasını işittiler ve zemin, dama tahtasının çizgileri şeklinde parıldamaya başladı. Burası James Fang'ın öldüğü yerdi. Duvar da aydınlanmıştı; garsonun sıçrayan kanının kalıntıları, bir çığlığın giderek hafifleyen yankıları gibiydi.</p>

  <p>Bu binada duyulacak başka çığlıklar da vardı.</p>

  <p>Mallory'lerin can verdiği köşeye geçtiler. İki ceset, iki misli kan anlamına geliyordu ve en yüksek çığlıklar buradaydı; karanlıkta parlayan korkunç kan izleriyle lekeler yavaşça soldu.</p>

  <p>Frost ışığı açınca, bir an hep birlikte sessizce durup yere, daha bir saniye önce ışıl ışıl parlayan yıpranmış zemine baktılar. Şimdiye kadar hiçbir şeye şaşırmamış olsalar da, gördükleri şeyler sarsıcıydı.</p>

  <p>"Mutfağa geçelim" dedi Jane.</p>

  <p>Mutfağa girdiler. Bu oda daha soğuk gibiydi, öyle soğuktu ki Maura ürperdi. Buzdolabına, antika aspiratöre ve ocağa baktı. Buranın zemini betondu, dökülen yağlarla soslar kolayca silinebilsin diye. <i>Kanlar da.</i> Maura mahzen kapısının yanında titreyerek dururken, ekiptekiler yan odadaki ekipmanlarını, kameralarını ve kimyevi maddelerini getirdiler. Oda ışıl ışıl aydınlanınca Ed'le iş arkadaşı etrafa kaşlarını çatarak bakındılar.</p>

  <p>"Şu mutfak ekipmanları paslı görünüyor" dedi Ed. "Pas luminolle tepkimeye girince parıldar."</p>

  <p>"Biz yere odaklanmalıyız" dedi Maura. "Aşçının cesedinin bulunduğu yer tam burası."</p>

  <p>"Yine kan göreceğiz demek. Aman ne büyük sürpriz" dedi Ed, bariz bir alaycılıkla.</p>

  <p>"Bak, bunun zaman kaybı olduğunu düşünüyorsan ver şu şişeyi, ben yaparım" dedi Maura öfkeyle.</p>

  <p>İki kriminolog ansızın çöken sessizlikte bakıştılar. "Bize ne aradığınızı söylemek ister misiniz Doktor Isles?" dedi Ed. "Meseleyi anlayalım diye."</p>

  <p>"Görünce söylerim. Yemek salonuna açılan şu kapıdan başlayalım."</p>

  <p>Ed başıyla Frost'a işaret verdi. "Işığı kapat."</p>

  <p>Mutfağa ansızın öyle bir zifiri karanlık çöktü ki, görsel uyaranlardan yoksun kalınca yönünü şaşıran ve etrafında kim ya da ne olduğunu bilemez hale gelen Maura sallandığını hissetti Bu karanlıkta, yanında herhangi biri duruyor olabilirdi ve Maura onun varlığını bilemezdi. Sprey şişesi fısladı ve yerde mavimsi yeşil, parlak çizgiler büyülü şekilde belirirken Maura teninde buz gibi bir fısıltı hissetti tekrar; sanki bir hayalet sürtünmüştü ona. <i>Evet, burada sahiden de hayaletler var,</i> diye düşündü, <i>bu zemine hâlâ tutunan, dökülmüş kanların hayaletleri.</i> Bir luminol fıslaması daha işitti ve yerde yeni parlak lekeler belirdi.</p>

  <p>"Burada ayak izleri görüyorum" dedi Ed. "Kadın ayak izleri olabilir, beş ya da altı numara."</p>

  <p>"Onlar suç mahalli fotoğraflarında da var" dedi Johnny. "Aşçının karısı buraya ilk giren kişiymiş. Hemen yukarıdaki dairede kalıyormuş. Tabanca sesi duyunca arka kapıdan girip kocasının cesedini bulmuş. Onun kan izlerini takip ederek yemek salonuna girince de diğer kurbanları bulmuş."</p>

  <p>"Eh, öyle görünüyor sahiden. Ayakkabı izleri yemek salonuna doğru gidiyor."</p>

  <p>"Aşçı tam şimdi durduğum yerdeydi" dedi Maura. "Buraya odaklanmalıyız."</p>

  <p>"Sakin olun doktor" dedi kriminolog; Maura adamın sinirlendiğini sesinden anladı. "Oraya da geleceğiz."</p>

  <p>"Bu kısmı kaydettim."</p>

  <p>"Tamam, devam ediyoruz."</p>

  <p>Maura yine fıslamalar duydu ve yeni ayak izleri, aşçının karısının o geceki hareketlerinin parlak kaydı belirdi. Ayak izlerini geri geri takip ederlerken, parlak bir birikinti beliriverdi. Wu Weimin'in şakağındaki yaradan akan kanlar burada toplanmıştı. Maura otopsi raporunu okumuştu ve beynin aldığı hasarı belli etmeyen küçük yaranın, derideki ve kafatasındaki deliğin yakın çekim fotoğrafını görmüştü. Adamın kalbi birkaç saniye daha atmıştı ve akan kanı hale şeklinde yayılıp pıhtılaşmıştı. Burası, karısının onun yanında çömeldiği yerdi; kadının ayak izi kalmıştı. <i>Adamın cesedi henüz soğumamıştı herhalde.</i></p>

  <p>"Işık."</p>

  <p>Maura yere gözlerini kırpıştırarak baktı; şimdi orada yalnızca çıplak beton görüyordu. Ama Ed şişeyi tekrar luminolle doldururken, Maura o kan birikintisini ve aşçının karısının bıraktığı izleri zihninde görebiliyordu hâlâ.</p>

  <p>"Son olarak şuraya bakalım" dedi Ed, arka sokağa açılan mutfak kapısını göstererek. "Aşçının karısı geldiği yoldan mı çıkmıştı?"</p>

  <p>"Hayır" dedi Johnny. "İngersoll'un raporuna göre, kadın ön kapıdan Knapp Sokağl'na çıkmış koşarak. Yardım çağırmak için Brach Sokağı'na doğru gitmiş."</p>

  <p>"Yani bu tarafta kan olmaması gerek."</p>

  <p>Johnny dizüstü bilgisayarına göz attı. "Bu suç mahalli fotoğrafında kan görmüyorum."</p>

  <p>Maura, Ed'in kol saatine göz attığını gördü; adam vaktin epey geç olmaya başladığını anımsatıyordu. Şimdiye kadar videoya çektikleri şeyler, tam da bulmayı bekledikleri şeylerdi. Maura o iki adamın sonradan aralarında ne konuşacaklarını merak etti; onların yorumları Boston polis teşkilatında kulaktan kulağa yayılacaktı şüphesiz. <i>Doktor Isles yüzünden boşu boşuna uğraştık.</i></p>

  <p>Bunun bir hata olup olmadığını merak etti Maura. <i>Bu akşam herkesin zamanını boşa mı harcadım, sırf on altı yaşındaki bir delikanlının şüphelerini ciddiye aldım diye?</i> Ama Maura, Sıçan'ın şüphelerini paylaşıyordu. Delikanlı okula geri döndükten sonra kendisine kasvetli, sessiz ve bomboş gelen evde tek başına kalan Maura, Red Phoenix dosyalarındaki bütün raporları ve fotoğrafları incelemişti. Delikanlının çabucak saptadığı akıl karıştırıcı ayrıntılar Maura'yı da rahatsız etmişti gitgide.</p>

  <p>"Şu işi bitirip evlerimize gidelim" dedi Jane. Sesinde bezginlik ve biraz da öfke vardı.</p>

  <p>Işık tekrar sönünce yumruklarını sıkan Maura, yüzünü karanlığın gizlemesine sevindi. Sprey şişesinin luminol püskürttüğünü işitti tekrar.</p>

  <p>"Hey, bunu görüyor musunuz?" dedi Ed birden.</p>

  <p>Jane "Işık!" diye seslenince Frost lambayı açtı.</p>

  <p>Aydınlıkta hep birlikte sessizce durup çıplak betona baktılar bir an.</p>

  <p>"Suç mahalli fotoğraflarının hiçbirinde bu yok" dedi Johnny.</p>

  <p>Ed kaşlarını çatıyordu. "Şu videoyu tekrar oynatayım" dedi. Hepsi kameranın etrafında toplanırken "oynat" tuşuna bastı. Karanlıkta, arka sokak kapısına doğru tek sıra halinde uzanan üç tane mavimsi yeşil leke vardı, ikisi şekilsizdi, ama üçüncüsünün küçük bir ayak izi olduğu belliydi.</p>

  <p>"Belki de katliamla alakası yoktur" dedi Jane. "Bu lekeler başka zamana ait olabilir."</p>

  <p>"Aynı mutfakta <i>iki</i> kanlı olay mı?" dedi Johnny.</p>

  <p>"Bu ayak izlerinin suç mahalli fotoğraflarının hiçbirinde olmamasını nasıl açıklayacağız?"</p>

  <p>"Çünkü biri onları silmiş" dedi Maura usulca. "Polis gelmeden." <i>Ama kalıntılar kalmış,</i> diye düşündü. <i>İnsan gözüyle görülmeyen, ama luminolinin sergilediği kalıntılar.</i></p>

  <p>Diğerleri bu keyif karşısında afallamış gibiydi. Bu mutfağa bir çocuk girmişti, bir çocuk kanlara basarak yürümüştü ve kapıdan arka sokağa çıkmıştı.</p>

  <p>"Mahzen" dedi Jane. Gidip mahzen kapısını açtı. Maura yanına gelirken, Jane el fenerini aşağıdaki ahşap merdivene doğru tuttu. Aşağıdaki karanlıktan rutubetli taş ve küf kokusu geliyordu. Jane'in el feneri gölgeleri aydınlatırken Maura büyük fıçılar ve devasa yemeklik yağ tenekeleri gördü - içlerindekiler yirmi yılda bozulmuşlardı mutlaka.</p>

  <p>"Aşçı tam burada, bu kapının önünde öldü" dedi Jane. Ed'e doğru döndü. "Şu en üst basamaklara bakalım."</p>

  <p>Sabırsız görünen, iç geçiren veya saatine göz atan yoktu bu sefer. Kriminologlar tripodla kamerayı hızla taşıdılar ve kamerayı mahzen merdivenine doğru çevirdiler. Herkes toplandı, ışık söndü ve Ed son bir kez luminol püskürttü. Mutfaktan akan kanın en üst basamakta birikmiş olduğunu ancak o zaman gördüler.</p>

  <p>Bu basamakta küçük bir ayakkabı izi vardı.</p>
</body>
</html>
