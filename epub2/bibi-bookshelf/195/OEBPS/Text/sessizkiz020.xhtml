<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>20</h1>

  <p>Angela Rizzoli'nin mutfağından nefis kızarmış tavuk ve biberiye kokuları geliyordu; yemek salonunda da, emekli dedektif Vince Korsak sofrayı hazırlarken çatal bıçak ve tabak sesleri duyuluyordu. Jane'in kızı Regina bahçedeki salıncakta sallanıyordu. Gabriel onu ittikçe kız gülüyor ve çığlık atıyordu. Ama annesinin kanepesinde oturmuş kitap okuyan, önündeki kahve masasında kütüphaneden ödünç alınmış yarım düzine kitap duran Jane bütün bunların farkında değildi. Bu kitaplar Asya primatlarıyla ve gri langurlarla ilgiliydi. Aralarında Maymun Kral Sun Wukong'la ilgili kitaplar da vardı. Jane, Sun Wukong'un maceralarının yalnızca kitaplarda değil, filmlerde ve Çin operalarında, danslarda ve hatta bir çocuk programında yer aldığını keşfetmişti.</p>

  <p>Efsaneyi öğrenmeye bir Çin halk hikâyeleri derlemesiyle başlamıştı. Buradaki öyküler 1500'lerde, Wu Cheng'en adlı bir Çinli yazar tarafından kaleme alınmış olsalar da aslında çok daha eskiydiler ve hayaletlerle büyünün var olduğu, tanrılarla canavarların yeryüzünde ve gökyüzünde savaştıkları bir çağa ait oldukları söyleniyordu.</p>

  <p class="pi">Ve o topraktaki kayalardan biri, yaratılış zamanından beri rüzgârın tatlı nefesini, ay ışığını, kutsalın lütfunu tanıyan bir kaya, bir taş yumurta yumurtladı. O yumurta bir taş maymuna dönüştü. Bu maymun koşabiliyor ve zıplayabiliyor ve tırmanabiliyordu; gözlerinden saçılan huzmeler öyle parlaktı ki cennetteki Yeşim İmparator bile şaşırdı.</p>

  <p class="pi">Anasız babasız olan taş maymun kısa sürede tüm maymunların kralı oldu. Kusursuz bir uyum içinde yaşıyorlardı, ta ki günün birinde Maymun Kral hepsinin sonunun Ölüm olduğunu anlayana dek. Bunu anlayınca ölümsüzlüğün sırrını öğrenmeye girişti ve yolculuğu onu cennete ve yoldan çıkarıcı şeyine, haylazlığa ve hapse götürdü. idama, içinde simyevi alevlerin yandığı bir maden eritme kazanına atılmaya götürülürken, Maymun Kral sıçrayarak kaçtı ve sağ kalma mücadelesi vererek cennetin altını üstüne getirdi, ta ki tanrılar onu Beş Element Dağı'na hapsetmek zorunda kalana dek.</p>

  <p class="pi">Maymun Kral yüzyıllardır orada, taştan karanlıkta, kendisine ihtiyaç duyulacak günü bekliyor. O gün, dünyada kötülük kol gezince, Maymun Kral'ın çıkıp savaşması gerekecek.</p>

  <div>
    <br />
  </div>

  <p>Sayfayı çeviren Jane, uzun bir dövüş sopası tutan Sun Wukong'un resmiyle karşılaştı. Bu sadece bir illüstrasyon olsa da, Maymun Kral'ı gören Jane'in kollarındaki tüyler diken diken oldu. Gözlerini o siyah ağzın içindeki sivri dişlerden, başın tepesindeki gümüşi saçtan alamıyordu.</p>

  <p>Altı yaşındayken bir ikindi vakti babasının onu hayvanat bahçesine götürmesini ve örümcek maymunları göstermek için havaya kaldırmasını hatırladı. Maymunlar onu görünce korkunç bir yaygara koparmışlardı, dallarda çığlık çığlığa sallanmaya başlamışlardı, sanki Seylan'ın yüzünü görmüşlerdi. Bir hayvanat bahçesi görevlisi koşarak gelip herkese bağırmıştı: <i>Geri çekilin, geri çekilin! Neden korktular bilmiyorum!</i> Ama babasının kucağında kafesten uzaklaştırılan Jane, o haykıran maymunları kendisinin harekete geçirdiğini biliyordu. Kendisinden korkmuşlardı. <i>Altı yaşındaki, siyah kıvırcık saçlı bir kızdan başka ne gördüler acaba?</i> diye merak etti. Yoksa daha o zaman bile fark ettikleri bir şey mi vardı? Jane'in günün birinde kim ya da ne olacağını mı görmüşlerdi?</p>

  <p>"Eee, maymun kitapları nasıl gidiyor?"</p>

  <p>Korsak'ın sesini duyunca irkilen Jane başını kaldırdı. Adam en iyi pazar kıyafetini giymişti... en azından Angela Rizzoli'nin evinde akşam yemeği yemeye en uygun kıyafetini. Beyaz golf tişörtüyle haki Dockers pantolonunda ketçap lekesi yoktu en azından. Korsak birkaç yıl önce geçirdiği kalp krizinden sonra kalp dostu bir diyetle on dört kilo vermişti, ama tekrar azar azar kilo almaya başlamıştı ve kemeri, yeni bir delik açılmış olmasına karşın, giderek büyüyen göbeğinin baskısıyla gerilmişti.</p>

  <p>"Bir vakayla ilgili" dedi Jane. Okuduğu kitabı kapatırken, Sun Wukong'un resmi gözden kaybolunca rahatladı.</p>

  <p>"Evet, bununla ilgili bir sürü şey duydum. Yine tuhaf bir vaka bulmuşsun kendine. Çatıda bulunan kadın cesediyle başladı, değil mi? Emekli olmasaydım keşke."</p>

  <p>Adamın göbeğine bakan Jane şöyle duşundu <i>Bineceğin atın Tanrı yardımcısı olsun.</i></p>

  <p>Korsak koltuğa oturdu... Eskiden Jane'in babasının koltuğuydu bu. Korsak'ın Frank Rizzoli'nin eski koltuğunda oturduğunu görmek tuhaftı, ama Jane'in babası Angela'yı terk edip de Sürtük'le beraber yaşamaya başladığı gün o koltuğun üstündeki tüm haklarını yitirmişti. O kadına hepsi Sürtük diyordu artık, adını gayet iyi bilseler de. Sandie Huffington; "e" ile yazılan Sandie. Jane, Sürtük'le ilgili her şeyi biliyordu, örneğin onun son on yılda kaç trafik cezası aldığını: Üç. Sürtük yüzünden, şimdi o koltukta Angela'nın yemekleriyle karnını doyuran Vince Korsak oturuyordu mutlu mutlu.</p>

  <p>Jane, annesinin o adamı başka hangi şekillerde mutlu ettiğini düşünmek istemiyordu.</p>

  <p>"Çin Mahallesi" diye homurdandı Korsak. "Tuhaf yerdir. Yemekleri iyidir."</p>

  <p>Yemekten bahsetmese olmazdı zaten. "Red Phoenix vakası hakkında ne hatırlıyorsun?" diye sordu Jane. "O zamanlar bazı söylentiler duymuş olmalısın."</p>

  <p>"Gerçekten şoke edici bir olaydı. Küçücük, şirin mi şirin bir kızı olan bir adam neden dört kişiyi vurup sonra da kendi beynini uçursun ki? Bunu asla çözemedim." Başını salladı. "O kız öyle tatlıydı ki. Babasına çok düşkündü."</p>

  <p>Jane buna şaşırdı. "Aşçının ailesini tanıyor muydun?"</p>

  <p>"Pek sayılmaz, ama orada sık sık yemek yerdim. O Çinliler tatil nedir bilmediklerinden, mekân bütün gece açık oluyordu. İşten geç vakitte çıkınca bile karnını doyurabiliyordun. Bir pazar gecesi saat onda oraya gitmiştim ve o küçük kız bana fal kurabiyelerimi getirmişti. Çocuk işçi çalıştırıyorlardı resmen. Ama o kız, babasıyla birlikte takılmaktan mutlu gibiydi hep."</p>

  <p>"Aşçının kızı olduğundan emin misin? Onun kızı o sırada epey küçüktü herhalde."</p>

  <p>"O kız da çok küçük görünüyordu. Beş yaşında filan. Öyle sevimliydi ki." Korsak kederle iç geçirdi. "Bir babanın öyle bir şey yapmasına, karısıyla çocuğunu öyle terk etmesine inanamıyorum. Üstelik başka bir sürü ailenin de hayatını kararttı. Birkaç hafta sonra, kurbanlardan birinin kızı kaçırıldı."</p>

  <p>"Charlotte Dion."</p>

  <p>"Adı o muydu? Ben o meselenin Yunan tragedyasına benzediğini hatırlıyorum sadece. Felaketler birbirini kovalıyordu."</p>

  <p>"Asıl tuhaf olan ne, biliyor musun?" dedi Jane. "İki yıl önce, diğer kurbanlardan birinin de kızı kaçırılmıştı. Garsonun çocuğu. Okuldan eve giderken yolda sına kadem basmıştı."</p>

  <p>"Hadi ya? Bunu bilmiyordum." Korsak bunu düşündü bir an. "Bu tuhaf. Belki de tesadüf olmadığını düşündürüyor."</p>

  <p>"Dedektif Ingersoll'un bana telefonda söylediği son sözlerden biri kızlarla ilgiliydi. <i>Mesele, o kızlara olanlar.</i> Aynen böyle dedi."</p>

  <p>"O iki kıza mı? Yoksa başka kızlara mı?"</p>

  <p>"Bilmiyorum."</p>

  <p>Korsak başını salladı. "Bunca yıl sonra hâlâ onları düşünüyoruz. Artık onların belki de sadece birer iskelet olduğunu fark etmek ne tuhaf." Duraksadı. "Ama bu gece bunu düşünmek istemiyorum. Şarap içelim."</p>

  <p>"Sen biracısın sanıyordum."</p>

  <p>"Annen beni şaraba geçirdi. Hem şarap yaşlı kalbime daha iyi geliyor zaten." Koltuktan kalktı. "Artık güzel şeylerden konuşalım, tamam mı?"</p>

  <p><i>Ölülerden değil,</i> diye düşündü Jane. <i>Toplu cinayetlerden ve kaçırılmış kızlardan değil.</i> Ama Gabriel, Regina'yı minik elinden tutarak eve girdiğinde Jane, Charlotte Dion'la Laura Fang'ı düşündü ister istemez. Annesinin sofrayı hazırlamasına yardım etti ve hepsi birbirinden güzel görünen yemeklerle dolu tabakları masaya götürdü. Fırında patates. Zeytinyağlı taze fasulye. Son olarak da, mis gibi biberiye kokan iki tane tombul kızarmış tavuk. Ama Jane sofraya oturduklarında, Regina'nın önlüğünü bağlarken ve onun tabağındaki eti keserek küçük parçalara bölerken bile, kayıp kızları ve onların perişan ebeveynlerini düşünüyordu. Bir anne evladını yitirmeye nasıl dayanabilirdi? Jane, İris Fang'ın intiharı düşünüp düşünmediğini merak etti. Çatıdan atlamayı, bir avuç uyku hapı yutmayı. Gece gündüz üzülmekten, bir daha asla göremeyeceğiniz sevdiklerinizi özlemekten çok daha kolay olurdu bu.</p>

  <p>"Yemeği beğenmedin mi Janie?" dedi Angela.</p>

  <p>Jane başını kaldırıp annesine baktı. Annesinin sofrasındaki her misafirin tam olarak ne kadar yediğini bilmek gibi tekinsiz bir yeteneği vardı. "Nefis olmuş anne. Bu gece cidden kendini aşmışsın."</p>

  <p>"Öyleyse neden yemiyorsun?"</p>

  <p>"Yiyorum."</p>

  <p>"Tavuktan bir lokma aldın, sonra da tabağındakilerle oynamaya başladın. Umarım rejim yapmıyorsundur, çünkü kilo vermene gerek yok canım."</p>

  <p>"Rejim yapmıyorum."</p>

  <p>"Zamane kızları rejimdeler hep. Salatayla beslenip aç kalıyorlar, hem de ne için?"</p>

  <p>"Erkekler için olmadığı kesin" diye mırıldandı Korsak, ağzın da patatesle. "Erkekler ele avuca gelen kızlardan hoşlanırlar." Angela'ya göz kırptı. "Annene bak. Kadın dediğin böyle olur."</p>

  <p>Jane masanın altında olanları göremiyordu, ama annesi birden sandalyesinde doğrulup güldü. "Vincent! Rahat dur."</p>

  <p><i>Lütfen rahat dur. Çünkü bunu daha fazla seyretmeye katlanamam.</i></p>

  <p>"Bak ne diyeceğim" dedi Korsak, tavuğunu keserken. "Malum meseleyi konuşmak için iyi bir zaman bu."</p>

  <p>Bu kadar meşum gelen iki kelime olmamıştı hiç. Jane hemen başını kaldırıp annesine baktı. <i>"Malum mesele</i> nedir?"</p>

  <p>"Epeydir konuştuğumuz bir şey" dedi Angela. "Vince'le benim."</p>

  <p>Jane kocasına göz attı, ama Gabriel FBI ifadesini takınmıştı her zamanki gibi; bu konuşmanın nereye varacağını muhtemelen tahmin etse de hiçbir şeyi ele vermiyordu.</p>

  <p>"Şey, biliyorsun ki Vince'le ben uzun zamandır birlikteyiz" dedi Angela.</p>

  <p>"Uzun zaman mı? Daha ne kadar oldu ki? Bir buçuk yıl?"</p>

  <p>"Bir insanı tanımak için gayet yeterli bir süre bu Jane. Onun iyi kalpli olup olmadığını anlamak için." Angela, Korsak'a bakıp gülümsedi ve eğilip şapur şupur öpüştüler.</p>

  <p>"Babamla tam üç yıl çıkmıştın" diye belirtti Jane. "Bak, sonu ne oldu."</p>

  <p>"Babanla tanıştığımda on beş yaşındaydım. Ondan önce tek bir erkek arkadaşım olmuştu sadece."</p>

  <p>"On beş yaşındayken erkek arkadaşın mı vardı?"</p>

  <p>"Mesele şu ki daha çocuktum ve dünyanın neler sunabileceğini bilmiyordum. Çok erken yaşta evlenip çocuk doğurdum. Ne istediğimi ancak şimdi biliyorum."</p>

  <p>Korsak'a bakan Jane <i>Onu kastediyor olamazsın,</i> diye düşündü.</p>

  <p>"Bu gece akşam yemeğine gelmenizi bu yüzden istedik canım. Sen ve Gabriel ilk öğrenen kişiler olacaksınız. Frankie'yle Mike'a henüz söylemedim çünkü, şey... onları bilirsin. Hâlâ babalarına bağlılar; babaları Sürtük'le yatıyor oysa." Angela sakinleşmek için duraksayıp derin bir nefes aldı. Sürtük'ten bahsetmek bile sesinin yarım oktav yükselmesine yol açmıştı. "Erkek kardeşlerin anlayamazlar. Ama sen kızmışın, biz kadınların bu dünyada nelere katlanmak zorunda kaldığımızı biliyorsun. Dünyanın ne kadar adaletsiz olduğunu biliyorsun."</p>

  <p>"Anne, hiçbie şey için acele etmene gerek yok."</p>

  <p>"Ah, acele etmeyeceğiz ki. Uzun, güzel bir nişanlılığımız olarak, her şeyi eski usul yapacağız. Davetiyelerin çıktısını alıp postayla göndereceğiz. Büyük bir düğün salonu kiralayıp yemek şirketi tutacağız. Gelinliği de birlikte seçebiliriz Janie! Bu güzel olur, sadece sen ve ben! Şeftali rengi veya eflatun düşünüyorum, çünkü ben... şey, bilirsin."</p>

  <p>Jane, Korsak'ın bu kadınsı listeye vereceği tepkiyi görmek için ona baktı, ama adam mutlu bir denizci gibi sırıtmakla yetindi.</p>

  <p>"Bu sefer ağırdan alacağım ve düğünümün her dakikasının tadını çıkaracağım" dedi Angela. "Böylece kardeşlerinin de alışmak için zamanlan olacak."</p>

  <p>"Peki ya babam?"</p>

  <p>"Ne olmuş ona?"</p>

  <p>"O nasıl alışacak?"</p>

  <p>"Bu onun problemi." Angela'nın bakışları karardı. "Benden önce davranmasın da. Ahh, bunu yapabilir, biliyorsun. Sırf beni sinir etmek için Sürtük'le çabucak evlenebilir." Korsak'a baktı. "Aslında düşündüm de, belki de daha erken evlenmeliyiz."</p>

  <p>"Hayır! Anne, bak, babamı boş ver, ondan bahsettiğimi unut."</p>

  <p>"Onu keşke unutabilsem, ama hep aklımda olacak, ayağıma batmış bir kıymık gibi. Onu ne aklımdan çıkarabilirim ne de aklımda değilmiş gibi yapabilirim. Sürekli dürtüklüyor beni. Bunun nasıl bir şey olduğunu asla bilmek zorunda kalmazsın umarım Janie." Kadın duraksayıp Gabriel'a göz attı. "Kalmazsın tabii. Senin kocan pırıl pırıl bir adam."</p>

  <p><i>Polis olmama hâlâ sinir olan pırıl pırıl bir adam.</i></p>

  <p>Akıllılık edip sohbetin dışında kalan Gabriel, Regina'yı minik patates küplerini yemeye ikna etmekle meşgul oldu.</p>

  <p>"Eee, büyük haberimizi duydunuz işte" diyen Korsak şarap kadehini kaldırdı. "Aileye içelim!"</p>

  <p>"Hadi Jane! Gabriel!" diye ısrar etti Angela. "Hep birlikte kadeh kaldıralım!"</p>

  <p>Kadehini metanetle kaldıran Jane "Aileye" diye mırıldandı.</p>

  <p>"Düşünsene" dedi Korsak, Jane'in kolunu mutlulukla yumruklayıp, bir yandan da gülerek, "Bana baba diyebileceksin artık."</p>

  <div>
    <br />
  </div>

  <div>
    <br />
  </div>

  <p>"Bunu bekliyordun zaten" dedi Gabriel. Arabayla eve gidiyorlardı. Regina arka koltukta uyuyordu. "Eskiden ikisi de yalnızdı ve bak, şimdi nasıl mutlular. Mükemmel anlaşıyorlar."</p>

  <p>"Evet. Annem yemek yapıyor. O adam da yiyor."</p>

  <p>"Hayatları fena sayılmaz, yine de."</p>

  <p>"İkisi de kendilerini toplama evresindeler. Evlenmeleri için çok erken."</p>

  <p>"Hayat kısa Jane. Bunu herkesten iyi bilmen gerekir. Hayat bir anda bitebilir. Buzlu bir yol, sarhoş bir şoför yeterli."</p>

  <p><i>Veya karanlık bir ara sokaktaki bir kurşun.</i> Evet, Jane bunu biliyordu, çünkü hayatın erkenden bitivermesine fazlasıyla sık tanık olmuştu. Her ölümün yaşayanlar üstündeki etkisini görmüştü. Joey Gilmore'un annesinin perişan yüzünü ve Patrick Dion'un kızı Charlotte'tan bahsederken ki kederli gözlerini anımsadı. O etki on dokuz yıl sonra bile, sağ kalanları hırpalıyordu hâlâ.</p>

  <p>"Haberi erkek kardeşlerime vermekten ödüm kopuyor" dedi.</p>

  <p>"İyi karşılamazlar mı sence?"</p>

  <p>"Frankie sinir krizi geçirecek. Şeyden nefret ediyor, annemin başka bir adamla şey yapmasından, bilirsin..."</p>

  <p>"Yatmasından mı?"</p>

  <p>Jane yüzünü ekşitti. "Bunun benim de sinirime dokunduğunu itiraf ediyorum. Korsak'ı severim. O düzgün bir adam ve anneme iyi davranacaktır. Ama annemden bahsediyoruz sonuçta."</p>

  <p>Gabriel güldü. "Ve annen hâlâ seks yapıyor. Bunu kabullen. Frankie'yi de bir an önce arayıp kurtul."</p>

  <p>Ama eve vardıklarında Jane bu işi erteledi ve telefonun yanına bile yaklaşmadı. Bunun yerine ocağa çaydanlığı koyup mutfak masasına oturdu ve kütüphane kitaplarına tekrar göz gezdirdi. Maymun Kral illüstrasyonu ona bakıyordu, sopasını pençeleriyle tutuyordu ve bu görüntü öyle tehditkârdı ki Jane bir sonraki sayfayı çevirmek için resimli sayfaya dokunmaktan hoşlanmadı.</p>

  <p class="pi">Dokuzuncu Bölüm. Chen O'nun Öyküsü.</p>

  <p class="pi">Büyük Ch'ang-an şehri uzun süredir tüm Çin'in başkentiydi. Bu sırada, Tang Hanedanı'ndan Tai Tsing tahttaydı. Ülkenin tamamına barış hâkimdi.</p>

  <div>
    <br />
  </div>

  <p>Chen O adındaki, erdemli, âlim genç adamla ilgili öykünün başlangıcı oldukça hoştu. Chen O çok güzel bir kızla evlendikten sonra, ücra bir bölgenin valiliğine atanıyordu. Hamile eşi ve hizmetçileriyle birlikte, çiçeklerle bezeli yemyeşil taşrada, yeni görev yerine doğru yolculuk ediyordu. Ama bir nehre vardıklarında, o hoş masal birden kanlı bir katliam öyküsüne dönüşüyordu. Bu tatlı bir masal değildi aslında; çığlıkların ve dehşetin, azgın nehre atılan parçalanmış cesetlerin hikayesiydi. O gece katliamdan tek bir kişi kurtuluyordu: güzelliği yüzünden kaçırılan, katiller tarafından hapsedilen ve felakete mahkûm çocuğunun doğmasını bekleyen hamile eş.</p>

  <p>Çaydanlığın çığlığı Jane'in dikkatini dağıttı. Jane başını kaldırınca, Gabriel'ın ocağı kıstığını ve demliğe sıcak su koyduğunu gördü. Adamın mutfağa girdiğini görmemişti bile.</p>

  <p>"Kitap ilginç mi?" diye sordu Gabriel.</p>

  <p>"Tanrım, korkunç bir kitap" dedi Jane ürpererek. "Bu öyküleri çocuğuma okumak istemem kesinlikle. Mesela şu 'Chen O'nun öyküsü.' Bir iskeledeki katliamla ilgili ve sağ kalan tek kişi, katiller tarafından kaçırılan hamile bir kadın."</p>

  <p>Demliği masaya getiren Gabriel, Jane'in karşısına oturdu. Jane tüm geceyi sessiz sedasız geçirmiş olan adamın kaşlarının arasındaki anlamlı kırışıklığı fark etti. Gabriel'ın hafifçe kaş çattığını ancak şimdi, mutfağın aydınlığında fark ediyordu.</p>

  <p>"Bu vaka konusunda fikrini değiştiremeyeceğimi biliyorum" dedi Gabriel. "Kaygılandığımı bir kez daha söylemek istiyorum sadece."</p>

  <p>Jane iç geçirdi. "Anladım."</p>

  <p>"Jane, aklımdan çıkaramıyorum bir türlü. Geçen gece eve geldiğin zamanki halini. Şoktaydın. Üstün başın kan içindeydi. Seni en son bu kadar sarsılmış gördüğümde..."</p>

  <p>Gabriel isim vermese de, ikisini bir araya getiren canavarı düşündüğünü ikisi de biliyordu. Jane'in ellerini parçalayan, kanlı ayak izleri hâlâ Jane'in kâbuslarına giren adamı.</p>

  <p>"Mesleğimin ne olduğunu hatırlıyorsun, değil mi?"</p>

  <p>Gabriel başıyla onayladı. "Böyle günler olacağını da biliyordum. Bu kadar zor olacağını bilmiyordum sadece."</p>

  <p>"Pişmanlık duyduğun oluyor mu hiç?" diye sordu Jane usulca.</p>

  <p>"Bir polisle evlendiğim için mi?"</p>

  <p>"Benimle evlendiğin için."</p>

  <p>"Eh." Gabriel çenesini sıvazlayarak, abartılı bir şekilde, uzun uzun <i>hımmmm</i> dedi. "Bunu bir düşüneyim."</p>

  <p><i>"Gabriel"</i></p>

  <p>Adam tam dönerken telefon çaldı. "Bunu sormanın ne gereği var?" dedi Gabriel, telefonu açmak için mutfağı boydan boya geçerken. "Hiçbir şeyden pişman değilim. Tek söylediğim şu ki, bu olanlardan ve bulaştığın şeyden hoşlanmıyorum."</p>

  <p>"Ben de çok hoşlanmıyorum" diyen Jane, tekrar kitaba baktı. Chen O'nun öyküsüne. Tıpkı Red Phoenix gibi, bir katliam hikayesiydi bu. <i>Ve kaçırılan bir kadının hikâyesi,</i> diye düşünen Jane'in aklına Charlotte Dion geldi.</p>

  <p>"Jane, sana." Elinde telefonla ayakta duran Gabriel Kaygılı görünüyordu. "Bir adam; ismini söylemedi."</p>

  <p>Jane telefonu aldı. Kocasının gözlerini üstünde hissederken konuştu: "Dedektif Rizzoli."</p>

  <p>"Hakkımda sorular sorduğunuzu biliyorum, o yüzden mesele fazla uzamasın dedim. Yüz yüze konuşalım. Yarın öğleden sonra dörtte, evimde. Sadece siz; başka kimse olmasın. Kocanıza söyleyin, kaygılanmasına gerek yok."</p>

  <p>"Kimsiniz?" diye sordu Jane.</p>

  <p>"Kevin Donohue."</p>

  <p>Jane başını kaldırıp Gabriel'a baktı hemen. Heyecanını gizlemekte zorlanarak "Hangi konuda konuşmak istiyorsunuz Bay Donohue?" dedi.</p>

  <p>"Red Phoenix. Yanlış iz peşindesiniz. Bazı şeyleri açıklığa kavuşturmanın vakti geldi bence."</p>
</body>
</html>
