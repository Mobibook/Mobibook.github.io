<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>2</h1>

  <p class="Baslik3">Yedi yıl sonra</p>

  <p>"Ben Doktor Maura Isles, soyadını I-S-L-E-S. Adli tıp patologuyum; Massachusetts eyaleti adli tıp kurumunda çalışıyorum."</p>

  <p>Suffolk İlçesi Bölge Savcı Yardımcısı Carmela Aguilar "Mahkemeye eğitiminizi ve geçmişinizi anlatın lütfen Doktor Isles" dedi.</p>

  <p>Maura soruyu yanıtlarken gözlerini bölge savcı yardımcısından ayırmadı. Aguilar'ın duygusuz yüzüne bakmak, sanığın ve duruşma salonunda toplanmış olan onlarca destekçisinin öfkeli bakışlarını görmekten iyiydi. Aguilar düşman bir dinleyici topluluğunun karşısında konuştuğunun farkında değilmiş ya da bunu umursamıyormuş gibi görünse de, Maura durumun gayet farkındaydı; o dinleyicilerin çoğu polisler ve arkadaşlarıydı. Maura'nın söylemesi gereken şeylerden hoşlanmayacaklardı.</p>

  <p>Sanık, Boston polis teşkilatında çalışan Wayne Brian Graff adlı bir polisti; çenesi ve omuzları genişti, tam bir Amerikan kahramanı gibi görünüyordu. Salondakiler kurbana, yani altı ay önce Maura'nın otopsi masasında yatan hırpalanmış, kemikleri kırılmış adama değil, Graff'a sempati duyuyorlardı. O adama sahip çıkan olmamıştı; gömülürken kimse yas tutmamıştı. Ölmeden iki saat önce ölümcül bir günah işlemiş, bir polisi vurarak öldürmüştü.</p>

  <p>Maura hayat hikâyesini özetlerken, duruşma salonundaki insanların lazer ışını gibi sıcak bakışlarının yüzünü yaktığını hissediyordu.</p>

  <p>"Stanford Üniversitesi antropoloji bölümünden mezun oldum" dedi. "San Francisco'daki California Üniversitesi'nden tıp diplomamı aldıktan sonra aynı kurumda beş yıl patoloji öğrenimi gördüm. Anatomik ve klinik patoloji lisansı aldım. Sonra da California-Los Angeles Üniversitesi'nde iki yıl burslu okuyup adli tıp patolojisi alt uzmanlık eğitimi aldım."</p>

  <p>"Branşınızda sertifikalı mısınız?"</p>

  <p>"Evet hanımefendi. Hem genel patoloji hem de adli tıp patolojisi sertifikam var."</p>

  <p>"Peki buradaki, Boston'daki adli tıp kurumuna katılmadan önce nerede çalıştınız?"</p>

  <p>"San Francisco, California adli tıp kurumunda yedi yıl patologluk yaptım. Ayrıca California Üniversitesi'nde klinik patoloji profesörüydüm. Tıp lisanslarım Massachusetts'te ve California'da geçerli." istenenden fazla bilgi vermiş olan Maura, Aguilar'ın kaşlarını çattığını gördü; Maura onun planladığı soruların akışını bozmuştu. Maura duruşma salonlarında bu bilgileri vermeye öyle alışkındı ki, kendisine tam olarak neler sorulacağını biliyordu ve verdiği yanıtlar aynı ölçüde otomatikti. Öğrenim gördüğü yerler, işinin gerekleri ve söz konusu vakada tanıklık yapacak kadar vasıflı olup olmadığı.</p>

  <p>Formaliteler tamamlandıktan sonra Aguilar asıl meseleye geçti nihayet. "Geçen ekimde Fabian Dixon adlı bir şahsa otopsi yaptınız mı?"</p>

  <p>"Yaptım" diye yanıtladı Maura. Sakin konuşmasına karşın, duruşma salonundaki gerilimin anında arttığını hissetti.</p>

  <p>"Bize Bay Dixon'in nasıl adli tıp vakası haline geldiğini anlatın." Gözlerini Maura'dan ayırmayan Aguilar şöyle diyordu sanki:<i>Salondaki diğer herkesi boş ver. Sadece bana bak ve gerçeği söyle.</i></p>

  <p>Maura vücudunu dikleştirip duruşma salonundakilerin duyabileceği kadar yüksek sesle konuşmaya başladı. "Müteveffa yirmi dört yaşındaki bir erkekti. Boston polis teşkilatına ait bir devriye arabasının arka koltuğunda bilincini yitirmiş halde bulunmuştu. Tutuklanmasından aşağı yukarı yirmi dakika sonra. Ambulansla Massachusetts Genel Hastanesi'ne getirildi ve orada, acil serviste vefat etti."</p>

  <p>"Bu, adli tıp vakası olması için yeterli miydi?"</p>

  <p>"Evet, yeterliydi. Daha sonra morgumuza getirildi."</p>

  <p>"Mahkemeye Bay Dixon'in onu ilk gördüğünüz zamanki görünüşünü anlatın."</p>

  <p>Aguilar'ın ölü adamın ismini kullanması Maura'nın dikkatinden kaçmamıştı. <i>Müteveffa ya da ceset</i> dememişti kadın. Böylece mahkemeye kurbanın bir kimliği olduğunu anımsatıyordu. Bir adı, yüzü ve hayatı olduğunu.</p>

  <p>Maura aynı şekilde karşılık verdi. "Bay Dixon iyi beslenmiş bir adamdı, boy ve kilo itibarıyla ortalamaydı, kurumumuza getirildiğinde üstünde sadece pamuklu külot ve çoraplar vardı. Diğer giysileri acil serviste, tekrar hayata döndürme çabaları sırasın da çıkarılmıştı. Göğsünde EKG pedleri vardı hâlâ, sol kolunda da Intravenöz kateter takılıydı..." Duraksadı. Rahatsız edici kısma gelmişti. Dinleyicilerle sanığa bakmasa da, kendisine baktıklarını biliyordu.</p>

  <p>"Peki ya cesedinin durumu? Bize tarif eder misiniz?" diye sordu Aguilar.</p>

  <p>"Göğsünde, sol böğründe ve karnının üst kısmında çeşitli morluklar vardı. Gözleri şişip kapanmıştı, dudağıyla alnında da yarıklar vardı, iki dişi -üst ön kesicidişleri- eksikti."</p>

  <p>"İtiraz ediyorum." Savunma avukatı ayağa kalktı. "Müteveffanın dişlerini ne zaman kaybettiğini bilemeyiz. Yıllar önce kaybetmiş de olabilir."</p>

  <p>"Dişlerden biri röntgende çıktı. Midesindeydi" dedi Maura.</p>

  <p>"Tanık yorumda bulunmadan önce kararımı beklemeli" diye araya girdi yargıç sertçe, "İtiraz reddedildi. Bayan Aguilar, devam edin."</p>

  <p>Bölge savcı yardımcısı başıyla onayladı ve gülümseyerek Maura'da odaklandı tekrar. "Yani Bay Dixon'ın vücudunda birçok morluk vardı, yarıklar vardı ve en az <i>bir</i> dişini yakın zamanda kaybetmişti."</p>

  <p>"Evet" dedi Maura. "Morg fotoğraflarında göreceksiniz."</p>

  <p>"Mahkeme heyetinin itirazı yoksa, bu morg fotoğraflarını şimdi göstermek istiyoruz" dedi Aguilar. "İzleyicileri uyarmalıyım; bunlar hoş fotoğraflar değiller. Duruşma salonundaki ziyaretçilerin arasında bunları görmek istemeyenler varsa, şimdi salondan çıkmalarını tavsiye ederim." Duraksayıp etrafa bakındı.</p>

  <p>Kimse salondan çıkmadı.</p>

  <p>İlk slayt gösterilip Fabian Dixon'ın hırpalanmış cesedi belirdiğinde, hayretle inleyenler oldu. Maura, Dixon'ın cesedindeki morluklardan fazla bahsetmemişti, çünkü fotoğrafların daha etkili olacağını biliyordu. Fotoğraflar taraf tutmakla veya yalan söylemekle suçlanamazlardı. Ve o görüntünün sergilediği gerçek herkes için barizdi: Fabian Dixon devriye arabasının arka koltuğuna bırakılmadan önce vahşice dövülmüştü.</p>

  <p>Başka slaytlar belirirken Maura otopsi bulgularını saydı. Kırık kaburga kemikleri. Midedeki diş. Akciğerlerde kan. Ve ölüm sebebi: dalaktaki, şiddetli iç karınzarı kanamasına yol açan bir yarık.</p>

  <p>"Bay Dixon nasıl öldü peki?" diye sordu Aguilar.</p>

  <p>Asıl önemli soru buydu, yanıtın yol açacağı sonuçlardan korktuğu için Maura'nın yanıtlamaya korktuğu soruydu.</p>

  <p>"Öldürüldü" dedi Maura. Onun işi insanları suçlamak değildi. Yanıtını bu tek kelimeyle sınırlı tuttu ama Wayne Graff'a göz attı ister istemez. Suçlanan polis memuru kımıldamadan oturuyordu, ifadesiz yüzü granit gibiydi. Boston şehrinde on yıldan uzun süre başarıyla hizmet vermişti. Birçok tanık, polis memuru Graff'ın kendilerine cesurca yardım ettiğini anlatmıştı. Onun bir kahraman olduğunu söylemişlerdi ve Maura onlara inanıyordu.</p>

  <p>Ama 31 Ekim gecesi, yani Fabian Dixon'in bir polis memurunu öldürdüğü gece, Wayne Graff ile ortağı intikam meleklerine dönüşmüşlerdi. Dixon'ı tutuklamışlardı ve adam onların gözetimindeyken ölmüştü. <i>Tedirgin ve saldırgandı, PCP veya taş kokain kullanmış gibiydi,</i> diye yazmışlardı ifadelerinde. Dixon'in çılgınca, insanüstü bir güçle direndiğini belirtmişlerdi, iki polis, tutukluyu devriye arabasına güçbela bindirmişlerdi. <i>Onu zapt etmek için kaba kuvvet kullanmak gerekiyordu ama acı hissetmiyor gibiydi. Bu mücadele sırasında homurdanıyordu, hayvani sesler çıkarıyor ve soyunmaya çalışıyordu, oysa o gece hava dört buçuk dereceydi.</i> Kokain kullanan bazı tutukluların ölümüne yol açan hezeyan halini neredeyse fazla kusursuzca tasvir etmişlerdi.</p>

  <p>Ama aylar sonra hazırlanan toksikoloji raporuna göre, Dixon'in kanında yalnızca alkol vardı. Böylece Maura'nın, adamın cinayete kurban gittiğinden şüphesi kalmamıştı. Ve şimdi katillerden biri sanık masasında oturuyor, Maura'ya bakıyordu.</p>

  <p>"Başka sorum yok" dedi Aguilar. Başarısından emin olarak özgüvenle oturdu.</p>

  <p>Savunma avukatı Morris Whaley karşı tarafın tanığını sorgulamak için ayağa kalkınca Maura kasıldığını hissetti. Whaley tanık kürsüsüne yaklaşırken gayet dostane görünüyordu; tek amacı arkadaşça sohbet, etmekti sanki. Bir kokteyl partide tanışmış olsalar, Maura, Brooks Brothers takım elbiseli bu adamı çekici bulabilirdi.</p>

  <p>"Doktor Isles, eminim ki hepimiz akademik kariyerinizi etkileyici bulduk" dedi adam. "Dolayısıyla akademik başarılarınızı gözden geçirerek mahkemenin zamanını boşa harcamak niyetinde değilim."</p>

  <p>Maura bir şey demedi, adamın gülümseyen yüzüne bakmakla yetinerek onun hangi yönden saldıracağını merak etti.</p>

  <p>"Bulunduğunuz yere gelmek için çok çalıştığınızdan bu salondaki kimsenin şüphesi yoktur eminim" diye devam etti Whaley.</p>

  <p>"Özellikle de son birkaç ayda özel hayatınızda yaşadığınız bazı zor deneyimler göz önüne alındığında."</p>

  <p>"İtiraz ediyorum." Aguilar bezgince iç geçirerek ayağa kalktı. "Bunun davayla ilgisi yok."</p>

  <p>"İlgisi var sayın yargıç. Tanığın yargılarını etkiliyor" dedi Whaley.</p>

  <p>"Nasıl?" diye karşılık verdi yargıç.</p>

  <p>"Bir tanığın geçmiş deneyimleri, kanıtları yorumlama tarzını etkileyebilir."</p>

  <p>"Hangi deneyimlerden bahsediyorsunuz?"</p>

  <p>"Devam etmeme izin verirseniz anlayacaksınız."</p>

  <p>Yargıç, Whaley'ye ters ters baktı. "Devam etmenize şimdilik izin veriyorum. Ama sadece şimdilik."</p>

  <p>Aguilar kaşlarını çatarak gerisingeri oturdu.</p>

  <p>Whaley dikkatini tekrar Maura'ya yöneltti. "Doktor Isles, müteveffaya hangi gün otopsi yaptığınızı hatırlıyor musunuz?"</p>

  <p>Otopsi konusuna ansızın geri dönülmesine şaşıran Maura duraksadı. Adamın kurbanın ismini kullanmaktan kaçındığını fark etmişti.</p>

  <p>"Bay Dixon'ı mı kastediyorsunuz?" deyince, adamın sinirlendiğini gözlerinden anladı.</p>

  <p>"Evet."</p>

  <p>"Geçen sene 1 Kasım'da otopsi yaptım."</p>

  <p>"Peki, ölüm sebebini o tarihte mi saptadınız?"</p>

  <p>"Evet. Dediğim gibi, ölüm sebebi dalağın yarılmasıyla oluşan şiddetli iç kanama."</p>

  <p>"Ölüm şeklini de o tarihte mi saptadınız?"</p>

  <p>Maura duraksadı. "Hayır. En azından, kesin olarak değil..."</p>

  <p>"Neden?"</p>

  <p>Maura derin bir soluk aldı; herkesin kendisine baktığının farkındaydı. "Toksikoloji testlerinin sonuçlarını bekledim. Bay Dixon'ın kokain ya da başka bir uyuşturucu maddenin etkisinde olup olmadığını görmek için. Ne olur ne olmaz diye."</p>

  <p>"İyi yapmışsınız. Ne de olsa iki polis memurunun, görevine bağlı iki polisin kariyeri, hatta hayatı sizin kararınıza bağlıydı."</p>

  <p>"Ben sadece gerçeklerle ilgilenirim Bay Whaley, sonuçları ne olursa olsun."</p>

  <p>Adam bu karşılıktan hoşlanmadı; Maura bunu onun çenesinin kasılmasından anladı. Adamın dostane tavrından eser kalmamıştı; artık savaşıyorlardı.</p>

  <p>"1 Kasım'da otopsi yaptınız demek" dedi Whaley.</p>

  <p>"Evet."</p>

  <p>"Sonra ne oldu?"</p>

  <p>"Neyi kastettiğinizden emin değilim."</p>

  <p>"Hafta sonu tatil mi yaptınız? Sonraki haftayı başka otopsiler yaparak mı geçirdiniz?"</p>

  <p>Maura ona bakakaldı; midesinde hissettiği kaygı, kıvrılan bir yılan gibiydi. Adamın niyetini bilmiyordu ama konuşmanın gidişatından hoşlanmamıştı. "Bir patoloji konferansına gittim" dedi.</p>

  <p>"Wyoming'e sanırım."</p>

  <p>"Evet."</p>

  <p>"Orada travmatik bir deneyim yaşadınız. Kanunsuz bir polis memurunun saldırısına uğradınız."</p>

  <p>Aguilar ayağa fırladı. "İtiraz ediyorum! Davayla ilgisi yok!"</p>

  <p>"Reddedildi" dedi yargıç.</p>

  <p>Whaley gülümsedi. Maura'nın ödünü koparan soruları rahatça sorabilirdi artık. "Bu doğru mu Doktor Isles? Bir polis memurunun saldırısına uğradınız mı?"</p>

  <p>"Evet" diye fısıldadı Maura.</p>

  <p>"Korkarım duyamadım."</p>

  <p>"Evet" diye tekrarladı Maura sesini yükselterek.</p>

  <p>"Peki, o saldırıdan nasıl kurtuldunuz?"</p>

  <p>Salonda ölüm sessizliği vardı; Maura'nın başına gelenleri anlatmasını bekliyorlardı. Maura ise, hâlâ kâbus görmesine yol açan o günleri düşünmek bile istemiyordu. Wyoming'deki ıssız tepe zirvesini anımsadı. Şerif yardımcısının aracının kapısının gürültüyle kapanmasını ve kendisinin suçlulara ayrılmış olan arka tarafta, parmaklığın ardında kısılı kalmasını anımsadı. Kendisini öldürmek üzere olduğunu bildiği adamdan kaçmak için pencere camına panikle, âcizce vurmasını anımsadı.</p>

  <p>"Doktor Isles, nasıl kurtuldunuz? Size kim yardım etti?"</p>

  <p>Maura yutkundu. "Bir delikanlı."</p>

  <p>"Julian Perkins, on altı yaşındaydı sanırım. Bu genç adam, o polis memurunu vurup öldürdü."</p>

  <p>"Başka seçeneği yoktu!"</p>

  <p>Whaley başını yana eğdi. "Bir polisi öldüren bir delikanlıyı mı savunuyorsunuz?"</p>

  <p>"Öldürdüğü polis <i>kötü</i> biriydi!"</p>

  <p>"Sonra Boston'a geri döndünüz. Ve Bay Dixon'ın cinayete kurban gittiğini söylediniz."</p>

  <p>"Çünkü öyleydi."</p>

  <p>"Yoksa trajik bir kazaya mı kurban gitmişti sadece? Ölümü, zapt edilmesi gereken, şiddete meyilli bir tutuklunun direniş göstermesinin kaçınılmaz bir sonucu muydu?"</p>

  <p>"Morg fotoğraflarını gördünüz. Polis çok fazla ölçüsüz şiddet uygulamış."</p>

  <p>"Aynı şey Wyoming'deki o delikanlı, Julian Perkins için de söylenebilir. Bir şerif yardımcısını vurup öldürdü. Bu yaptığını mazur mu görüyorsunuz?"</p>

  <p>"İtiraz ediyorum" dedi Aguilar. "Burada Doktor Isles yargılanmıyor."</p>

  <p>Whaley gözlerini Maura'dan ayırmadan sonraki soruya geçti. "Wyoming'de ne oldu Doktor Isles? Sağ kalmak için mücadele ederken bir aydınlanma mı yaşadınız? Polisleri düşman olarak mı görmeye başladınız birden?"</p>

  <p>"İtiraz ediyorum!"</p>

  <p>"Yoksa polisleri hep düşman olarak mı görüyordunuz? Akrabalarınız öyle düşünüyor gibiler."</p>

  <p>Yargıç tokmağını vurdu. "Bay Whaley, <i>hemen</i> buraya gelin."</p>

  <p>İki avukat yargıcın yanına giderken, Maura afallamış halde oturdu. Ailesi bile bu işe karıştırılmıştı. Annesi Amalthea'nın Framingham'deki kadınlar tutukevinde müebbet hapis yattığını Boston'daki bütün polisler biliyordu herhalde. <i>Beni doğuran canavar,</i> diye düşündü Maura. <i>Bana bakan herkes, anneme çekip çekmediğimi merak ediyor olmalı.</i> Sanığın, polis memuru Graff'ın kendisine baktığını fark etti. Bakıştılar ve adam gülümsedi. <i>Cezanı çek bakalım,</i> diyordu adam gözleriyle. <i>Polislere ihanet edersen böyle olur işte.</i></p>

  <p>"Duruşmaya ara veriyorum" diye bildirdi yargıç. "Bugün öğleden sonra ikide devam edeceğiz."</p>

  <p>Jüri üyeleri sırayla dışarı çıkarken sandalyesinde arkasına yaslanan Maura yanında Aguilar'ın durduğunu fark etmedi.</p>

  <p>"Belden aşağı vurdu" dedi Aguilar. "Buna izin verilmemeliydi."</p>

  <p>"Sanki mesele benmişim gibi konuştu" dedi Maura.</p>

  <p>"Hı hı, eh, başka çaresi yok ki. Otopsi fotoğrafları ortada." Aguilar ona sert gözlerle baktı. "Hakkınızda bilmem gereken başka bir şey var mı Doktor Isles?"</p>

  <p>"Annemin hüküm giymiş bir katil olması, benim de sırf zevk için yavru kedilere işkence etmem dışında mı?"</p>

  <p>"Ben gülmüyorum."</p>

  <p>"Dediğiniz gibi. Burada yargılanan ben değilim."</p>

  <p>"Evet ama mesele sizmişsiniz gibi davranacaklar. Mesele polislerden nefret edip etmediğinizmiş gibi. Gizli bir amacınız olup olmadığıymış gibi. Jüri tarafsız olmadığınızı düşünürse davayı kaybedebiliriz. Bu yüzden, aleyhinizde kullanabilecekleri başka şeyler varsa bana söyleyin. Bana bahsetmediğiniz sırlarınız varsa."</p>

  <p>Maura özel, utanç verici sırlarını düşündü. Yeni bitirdiği yasak ilişkisini. Ailesinin şiddet dolu geçmişini. "Herkesin sırları vardır" dedi. "Benimkilerin davayla ilgisi yok."</p>

  <p>"Olmadığını umalım" dedi Aguilar.</p>
</body>
</html>
