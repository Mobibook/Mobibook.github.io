<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>19</h1>

  <p>Morgdaki ışıklı panonun önünde duran Jane, ölü adamın röntgen filmlerini inceliyordu. Adamın kemik yapısı her açıdan normal görünüyordu, tek bir dikkat çekici ayrıntı hariç: Kafatası vücudundan, üçüncü ve dördüncü boyun omurlarının arasından düzgünce kesilerek ayrılmıştı. Johnny ile Frost otopsi masasının yanında durarak otopsinin başlamasını bekleseler de, Jane olduğu yerde kaldı; örtünün altında yatan şeyi görmeye hazır değildi henüz. Röntgenler soyut şeylerdi, anatomiyi siyah beyaz çizim gibi gösterirlerdi. Et gibi görünmez ve kokmazlardı, yüzleri yoktu. Dolayısıyla Jane gereğinden fazla oyalandı ve akciğerlerle kalbin, dün gece giysilerine kan fışkırtmış olan kalbin gölgesine odaklandı. <i>İsimsiz kurtarıcım olmasa burada benim röntgen filmlerim asılı olurdu,</i> diye düşündü. <i>Masada benim cesedim yatardı.</i></p>

  <p>"Jane?" dedi Maura.</p>

  <p>"Bunu tek darbede yapabilecek kadar keskin bir kılıcı hayal etmek güç" dedi Jane gözlerini röntgen filminden ayırmadan.</p>

  <p>"Anatomi meselesi" dedi Maura. "Kılıcın ekleme çarpma açısıyla ilgili. Ortaçağ'da, usta bir cellat bir mahkûmun başını tek darbede uçurabilirdi. Tekrar tekrar vurmak zorunda kalması bariz bir beceriksizlik göstergesiydi. Veya sarhoşluk."</p>

  <p>"Bunu hayal ederek güne başlamak güzel" dedi Johnny.</p>

  <p>Maura örtüyü kaldırdı. "Onu henüz soymadık. Soyarken hepinizin burada olmak isteyeceğinizi düşündüm."</p>

  <p><i>Hayır, ben istemiyorum,</i> diye düşündü Jane. <i>Bunu görmek istemiyorum.</i> Ama kendini masaya doğru dönmeye zorladı. Orada yatan şey sürpriz olmasa da Jane o kesik başı görünce derin bir nefes aldı. Bu adam hakkında hiçbir şey bilmiyordu henüz; adını da bilmiyordu, geçmişini de. Ellerindeki yegâne ipuçlarını dün gece adamın ceplerinde buldukları şeylerden edinmişlerdi: bir şarjör, bir tomar para ve Ingersoll'un evinin iki sokak ötesine park edilmiş olan çalıntı bir Ford minivanın anahtarları. Adamın üstünden kimlik çıkmamıştı.</p>

  <p>Masaya eğilip kesik başı incelemek için yaklaşan Johnny'nin yüz ifadesi değişmedi. Maura'nın kurbanın beresini çıkarıp da adamın düzgün kesimli kahverengi saçını sergilemesi karşısında irkilmedi. Ölü adamın yüzü dikkat çekici değildi; burnu son derece sıradandı, ağzı sıradandı, çenesi sıradandı. Sokakta yanından geçseniz hemen unutacağınız bir adamdı.</p>

  <p>Cesedin parmak izleri dün gece getirildiğinde alınmıştı. Parmaklarda mor mürekkep izleri vardı hâlâ. Maura'yla Yoshima giysileri, kazağı ve pantolonu, külotu ve çorapları birlikte çıkardılar. Başsız ceset tıknaz ve kaslıydı. Sağ dizde çapraz bir yara izi vardı; ameliyat iziydi. <i>Dün gece onu kolayca takip edebilmemin sebebi şimdi anlaşıldı,</i> diye düşündü Jane yara izine bakarken.</p>

  <p>Maura kesilmiş yumuşak dokuları büyüteçle inceleyip girinti çıkıntılar ve morluklar aradı. "Tırtık görmüyorum" dedi. "Tek bir yara açılmış, ikincil kesikler yok. Tek hamlede kesilmiş."</p>

  <p>"Ben de öyle dedim ya" dedi Jane. "Kılıçtı. Tek darbe."</p>

  <p>Maura yukarı baktı. "Bir tanığa ne kadar güvenirsem güveneyim, ifadesini doğrulamam şarttır." Kesiğe odaklandı tekrar. "Darbe tuhaf bir açıyla indirilmiş. Kılıcı tutan el hangisiydi, sağ mı sol mu?"</p>

  <p>Jane duraksadı. "Kılıç darbesini görmedim. Ama o adam yürüyüp giderken kılıç... kılıç sağ elindeydi."</p>

  <p>"Emin misin?"</p>

  <p>"Evet. Neden sordun?"</p>

  <p>"Çünkü bu kesik sağdan başlayıp yukarı doğru çıkıyor."</p>

  <p>"Yani?"</p>

  <p>"Bu kurbanın boyu bir seksen civarı. Katil arkadan saldırıp sağdan vurduğuna göre, daha kısa boyluydu muhtemelen." Maura, Jane'e baktı. "Hemfikir misin?"</p>

  <p>"Sırtüstü yatıyordum. O açıdan bakınca herkes uzun boylu görünür, özellikle de elinde koca bir kılıç olan bir adam." Jane soluğunu bırakırken, Maura'nın analizci gözlerle kendisine baktığını fark etti; bu bakışa sinir oluyordu. Mahremiyetini ihlal eden, kendini formaldehit çözeltisinde yüzen bir numuneymiş gibi hissetmesine yol açan bir bakıştı bu.</p>

  <p>Jane masaya sırtını döndü birden. "Bunu daha fazla görmeme gerek yok bence. Bu otopsiden ne öğreneceğiz ki? Adamın kellesinin uçurulduğunu mu? Aman ne büyük sürpriz." Önlüğünü kirli çamaşır sepetine attı. "Siz işinizi halledin. Ben suç laboratuvarına gidip bakayım, Ingersoll'un cep telefonunda bir şey bulmuşlar mı diye."</p>

  <p>Antre kapısı ansızın açıldı ve Jane içeriye kocasının girdiğini görünce irkildi. "Burada ne işin var?"</p>

  <p>Özel Ajan Gabriel Dean otopsi odalarına yabancı değildi. Jane kocasıyla bir seri cinayet vakası sayesinde tanışmıştı ve o soruşturma esnasında, çeşitli derecelerde çürümüş, leş gibi kokan cesetlerin üstüne eğilerek saatler geçirmişlerdi birlikte. Gabriel önlük ve galoş giymişti bile; eldiven giyip masaya yaklaşırken yüzü dikkatli ve asıktı.</p>

  <p>"Ara sokaktaki adam mı bu?" diye sordu lafı dolandırmadan. "Seni öldürmesine ramak kalan adam?"</p>

  <p>"Sana da merhaba canım" dedi Jane. Johnny'ye baktı. "Bu davetsiz misafirin kim olduğunu merak ediyorsan söyleyeyim: Kocam Gabriel. Ve burada ne aradığı hakkında hiçbir fikrim yok."</p>

  <p>Gabriel kadavraya bakmayı sürdürüyordu. "Şimdiye kadar onunla ilgili ne öğrendik?"</p>

  <p>"Öğrendik derken? Sen ekibe ne zaman katıldın ki?" diye sordu Jane.</p>

  <p>"Bu adam sana ateş ettiğinden beri."</p>

  <p>"Gabriel." Jane iç geçirdi. "Bunu daha sonra konuşabiliriz."</p>

  <p>"Şimdi konuşalım."</p>

  <p>Kocasına bakan Jane, onun niyetini anlamaya çalıştı. Onun morg ışığında taşa benzeyen yüzünü çözmeye çalıştı. "Mesele nedir?"</p>

  <p>"Mesele parmak izleri."</p>

  <p>"OPTS'den<a id="footnote1"></a><sup><a href="../Text/DiPNOTLAR.xhtml#a6">1</a></sup> bu adamla ilgili bilgi gelmedi."</p>

  <p>"Kimliği belirsiz kadının parmak izlerinden bahsediyorum. Çatıdaki kadının."</p>

  <p>"Onun da parmak izlerinden bir şey çıkmadı" dedi Maura. "FBI veri tabanında yok."</p>

  <p>"İnterpol'e siyah bülten gönderdim" dedi Gabriel. "Çünkü ortadaki meselenin büyük olduğu bariz bence. Çok büyük. Kimliği belirsiz kadının kıyafetini düşünün. Taşıdığı silahı. Kimliksiz olmasını ve çalıntı araç kullanmasını." Cesede baktı. "Tıpkı bu adam gibi."</p>

  <p>"İnterpol'den cevap geldi mi?" diye sordu Jane.</p>

  <p>Gabriel başıyla onayladı. "Bir saat önce. Kadın onların veri tabanındaymış. ismi değilse de parmak izleri, iki yıl önce Londra'da bir arabaya yerleştirilen bomba parçalarında bulunmuş parmak İzleri. O patlamada sürücü ölmüş, Amerikalı bir işadamı."</p>

  <p><i>"Terörizmden</i> mi bahsediyoruz?" diye sordu Johnny.</p>

  <p>"İnterpol o bombanın bir organize suç örgütü tarafından konduğuna inanıyor. Bir kiralık katil tarafından. Sizin o çatıdaki kadının profesyonel olduğu belliydi ve bu adam da öyledir tahminimce." Jane'e baktı. "Çelik yelek seni kurtarmaz Jane. Böyle insanlara karşı yetmez."</p>

  <p>Şaşıran Jane güldü. "Al işte, yine başlamasak olmaz, değil mi?"</p>

  <p>"Senin bir kızın var" dedi Gabriel. <i>"Bizim</i> bir kızımız var. Bunu bir düşün."</p>

  <p>"Neyi düşüneyim?"</p>

  <p>"Boston polis teşkilatının bu işin üstesinden gelip gelemeyeceğini."</p>

  <p>"Dur. Yan odada konuşalım mı, lütfen?" Jane iş arkadaşlarına göz attı. "Özür dilerim" diye mırıldanıp kapıyı iterek dışarı çıktı. Gabriel'la birlikte koridora çıkıp diğerlerinin duyamayacağı kadar uzaklaşınca konuştu ancak: "Burada ne halt ettiğini sanıyorsun sen?"</p>

  <p>"Karımın sağ kalmasını sağlamaya çalışıyorum."</p>

  <p>"Burası benim çöplüğüm, tamam mı? Burada ne olacağına ben karar veririm."</p>

  <p>"Neyle uğraştığın konusunda fikrin var mı?"</p>

  <p>"Olacak."</p>

  <p>"Bu arada vuruluyorsun ve ceset topluyorsun."</p>

  <p>"Evet. Epey sıkı bir koleksiyon oluyor."</p>

  <p>"Aralarında bir polis de var. Ingersoll kendini korumayı bilen biriydi ve şimdi bir ceset torbasında."</p>

  <p>"Pes etmemi mi istiyorsun yani? Evime kaçıp yatağın altına mı saklanayım?" Jane homurdandı. <i>"Hayatta</i> olmaz."</p>

  <p>"Kim profesyonel katil tutar Jane? Kiralık katil tutup eski bir polisi öldürten biri, Boston polis teşkilatından korkmuyor demektir. Senden korkmuyor. Bu bir organize suç şebekesinin işi olmalı. Rus mafyasının. Veya Çin... "</p>

  <p>"Kevin Donohue" dedi Jane.</p>

  <p>Gabriel duraksadı. "İrlanda mafyası mı?"</p>

  <p>"O adamın aleyhinde kanıt arıyoruz zaten. Adamlarından biri, Joey Gilmore Çin Mahallesi katliamında ölmüştü. Gilmore'un annesi, oğlunu Donouhue'nun öldürttüğünü düşünüyor. Ingersoll o katliamı soruşturan baş dedektifti."</p>

  <p>"Donohue'nun işiyse, o adam epey nüfuzlu demektir. Belki Boston polis teşkilatında bile adamları vardır."</p>

  <p>Jane kocasına haklı. "Büro hu konuda soruşturma başlatabilir mi?"</p>

  <p>"Yeterince kanıt yok. Ama sana söylüyorum Jane, o adam uğraşmak isteyeceğin biri değil. Boston polis teşkilatında adamı varsa, senin yaptığın her şeyi biliyordur şimdiden. Onun peşinde olduğunu biliyordur."</p>

  <p>Jane, Yüzbaşı Marquette de dahil olmak üzere dün gece Ingersoll'un evine gelen bütün polisleri düşündü. Onu izleyen, söylediklerini dinleyen, planlarını öğrenen kaç polis vardı orada? Bu bilgilerin ne kadarı Donohue'ya sızmıştı?</p>

  <p>"Dün gece bir armağandı" dedi Gabriel. "Kurtuldun. Belki de eve gidip bu armağanın tadını çıkarmalısın bir süre."</p>

  <p>"Vakayla uğraşmayı bırakayım mı yani? Bunu mu yapmamı istiyorsun?"</p>

  <p>"İzin al. Kendini toplamak için zamana ihtiyacın var."</p>

  <p><i>"Yapma."</i> Jane Gabriel'a öyle yaklaşmıştı ki, onun gözlerine bakabilmek için başını kaldırmak zorunda kaldı. Gabriel geri adım atmadı; asla atmazdı. "Senden bunları duymaya ihtiyacım yok" dedi Jane. "Şimdi olmaz."</p>

  <p>"Ne zaman söyleyeyim peki? Cenazende mi?"</p>

  <p>Jane'in çalan telefonu aralarındaki sessizliği bozdu. Jane telefonu hışımla çıkarıp "Rizzoli" dedi sertçe.</p>

  <p>"Eee, kötü bir zamanda mı aradım dedektif?"</p>

  <p>"Kimsiniz?"</p>

  <p>"Erin. Suç laboratuvarından."</p>

  <p>Jane soluğunu bıraktı. "Özür dilerim. Ne buldunuz?"</p>

  <p>"Kimliği belirsiz kadının giysilerindeki tuhaf kılları hatırlıyor musunuz? Hani şu türünü saptayamadığım?"</p>

  <p>"Evet. Gri olanlar."</p>

  <p>"Size onların ne olduğunu söylemek için sabırsızlanıyorum."</p>

  <div>
    <br />
  </div>

  <div>
    <br />
  </div>

  <p>Jane, Frost'la birlikte arabayla Schroeder Plaza'ya giderken, Gabriel'la yaptığı konuşmayı düşünüyordu hâlâ. Onun ruh hallerini yeterince tanıyan Frost akıllılık edip yolculuk boyunca suskun kaldı, ama Jane otoparka saparken hüzünle konuştu: "Evliliğin o kısmını özlüyorum."</p>

  <p>"Hangi kısmını?"</p>

  <p>"Birinin senin için kaygılanmasını. Başının etini yemesini, riske girmemeni söylemesini."</p>

  <p>" Bu iyi bir şey mi?"</p>

  <p>"Değil mi? Seni seviyor demektir bu. Seni kaybetmek istemiyor demektir."</p>

  <p>"İki cephede birden savaşmak zorundayım demektir. Ben işimi yaparken Gabriel bana deli gömleği giydirmeye çalışıyor demektir."</p>

  <p>"Peki ya öyle yapmaya çalışmasaydı? Bunu düşündün mü hiç? Onun seni umursamadığı için hiçbir şey söylememesinin nasıl bir şey olacağını düşünüyor musun? Evli olmamanın nasıl bir şey olduğunu?"</p>

  <p>Jane arabayı park edip motoru durdurdu. "Bu vakanın üstünde çalışmamı istemiyor."</p>

  <p>"Ben de bu vakanın üstünde çalışmayı istediğimden emin değilim. Yaşadıklarımızdan sonra."</p>

  <p>Jane ona baktı. "Korkuyor musun?"</p>

  <p>"Bunu itiraf etmekten korkmuyorum."</p>

  <p>Bir kapının kapandığını duydular ve dönüp bakınca Johnny'nin birkaç metre ötede arabasından indiğini gördüler. "Bahse girerim ki o korkmuyordur" diye mırıldandı Jane. "Bizim Bruce Lee'yi herhangi bir şeyin ürkütebileceğini sanmam."</p>

  <p>"Rol yapıyor olmalı. Donohue'yla adamlarından korkmamak için aklından zoru olması gerek."</p>

  <p>Jane kapısını açtı. "Haydi gel, yoksa burada yiyiştiğimizi filan sanacaklar."</p>

  <p>Suç laboratuvarına vardıklarında Johnny, Erin Volchko'nun mikroskobunun başında oturuyor ve bir lamele bakıyordu.</p>

  <p>"Sonunda geldiniz" dedi Erin. "Dedektif Johnny'yle ben bazı primat kılı numunelerine bakıyorduk."</p>

  <p>"Bizim kızdaki kıllara benzeyen var mı aralarında?"</p>

  <p>"Evet, ama hangi türe ait oldukları mikroskopiyle anlaşılmıyor. Bu yüzden farklı bir teknik denedim." Erin tezgâhın üstüne, grinin çeşitli tonlarındaki sütunlarla dolu bir çıktı sayfası koydu. "Bunlar keratin dizgeleri. Saçtaki protein öğeleri elektroforezle ayrıştırılabilir. Numune yıkanıp kurutulur, bir kimyevi madde karışımında çözünmeye bırakılır ve çözünmüş proteinler ince bir jel tabakasının üstüne konur. Sonra elektrik akımı verilir. Farklı proteinler jelin üstünde farklı hızlarda hareket ederler."</p>

  <p>"Ve ortaya bu gri sütunlar çıkar."</p>

  <p>"Evet. Kontrastı artırmak için gümüş solüsyonu kullanıldıktan sonra."</p>

  <p>Frost omuz silkti. "Çok heyecan verici gelmedi."</p>

  <p>"Ama Oregon'daki Vahşi Yasam Adli Tıp Laboratuvarına e-postayla gönderdiğim bu dizgeyi ellerindeki keratin dizgesi veri tabanında aradılar."</p>

  <p>"Öyle bir veri tabanları mı var?" dedi Johnny.</p>

  <p>"Elbette. Dünyanın dört bir yanındaki vahşi yaşam bilimcileri o veri tabanına katkıda bulunur. ABD gümrüğünde hayvan derilerine el konduğunda, bu derilerin soyu tükenmekte olan bir türe ait olup olmadığının anlaşılması gerekir. Postun hangi hayvana ait olduğunu veri tabanı sayesinde bulabilirler." Erin bir dosyası açıp keratin dizgelerinin bulunduğu bir başka sayfa çıkardı. "Bizim dizgeleri bunlarla karşılaştırdılar. Protein bantlarının buradaki bir numuneyle neredeyse bire bir örtüştüğünü göreceksiniz."</p>

  <p>Jane'in gözleri iki sayfanın arasında mekik dokudu. "Dördüncü sütun" dedi.</p>

  <p>"Doğru."</p>

  <p>"Dört numara ne peki?"</p>

  <p>"Tahmin ettiğim gibi, insan olmayan bir primat. Bir Eski Dünya maymunu, cinsi <i>Semnopühecus.</i> Bu türe gri langur denir."</p>

  <p>"Gri mi?" dedi Jane başını kaldırarak.</p>

  <p>Erin başıyla onayladı. "Sizin o kimliği belirsiz kadının üstünde bulunan tüylerle aynı renk. Bu maymunlar oldukça iridir, siyah yüzlü ve gri ya da sarı tüylüdür. Güney Asya'nın Çin'den Hindistan'a kadarki kısmında yaşarlar; hem karacı, hem de ağaççıdırlar." Kadın duraksadı. "Yani hem yerde, hem de ağaçlarda yaşarlar." Bilgisayarına dönüp Google Görseller'de arama yaptı, "İşte bir fotoğraf. Bu maymunların görünüşü böyledir."</p>

  <p>Jane'in ekranda gördüğü şey, ellerinin anında buz kesmesine yol açtı. <i>Siyah yüz. Gri saç.</i> Çelik yeleğine çarpan merminin sızısını kürekkemiklerinin arasında hissetti. Yüzüne dökülen sıcak kanı ve ara sokakta tepesinde dikilen, başının etrafı gri saçla çevrili silueti anımsadı. "Bu maymunların boyu ne kadardır?" diye sordu usulca.</p>

  <p>"Erkeklerin boyu yaklaşık seksen santimdir."</p>

  <p>"Daha uzun boylu olamayacaklarından emin misiniz?"</p>

  <p>"Onlar kuyruksuz maymunlar gibi değildir. Daha ufaktır."</p>

  <p>Jane, Frost'a baktı. Adamın solgun yüzünü, afallamış gözlerini gördü. "Senin de gördüğün oydu, değil mi?" diye sordu. "Çatıda."</p>

  <p>Erin kaşlarını çattı. "Ne gördünüz?"</p>

  <p>Frost başını iki yana salladı. "Boyu seksen santimden çok daha uzundu."</p>

  <p>Jane başıyla onayladı. "Katılıyorum."</p>

  <p>Erin'in bakışları ikisinin arasında mekik dokuyordu, "Bu şeyi ikiniz de mi gördünüz?"</p>

  <p>"Yüzü şunun gibiydi" dedi Frost. "Ve gri tüylüydü. Ama maymun olamaz. Hem kılıç taşıyan maymun olur mu hiç?"</p>

  <p><i>Ürperdim</i> resmen" dedi Erin usulca. "Bu maymunun türünü göz önüne alınca. Hindistan'da Hanuman languru olarak da bilinirler. Hanuman, Maymun Savaşçı olarak da bilinen Hindu tanrısı dır."</p>

  <p>Jane de ürperdi birden, ensesine buz gibi bir nefes üflenmişti sanki. Ara sokaktaki yaratığı düşündü. Onun dönüp de gölgelerin arasına dalarken, kılıcının parlayışını anımsadı.</p>

  <p>"Maymun Kral mı o?" dedi Johnny. "Çünkü o efsaneyi biliyorum. Çin versiyonu da vardır. Ninem anlatırdı."</p>

  <p>"Maymun Kral kim?" diye sordu Jane.</p>

  <p>"Çin'deki adı Sun Wukong'dur. Kutsal bir kayadan doğar ve başta sadece taştan bir maymundur. Sonra ete kemiğe bürünüp maymunlar kralı olur. Savaşçı olur ve tanrıların bildiği her şeyi öğrenmek için cennete çıkar. Ama orada başı bir sürü belaya girer."</p>

  <p>"Kötü bir karakter mi yani?" diye sordu Frost.</p>

  <p>"Hayır, kötü değildir. Fevri ve muziptir sadece, gerçek maymunlar gibi. Cennetin meyve bahçesindeki bütün şeftalileri yer. Fazla içer ve bir sihirli iksiri çalar. Ölümsüzlerle tartışır; Ölümsüzler onunla nasıl başa çıkacaklarını bilemezler. Bu yüzden onu cennetten kovarlar ve bir dağa hapsederler bir süreliğine."</p>

  <p>Frost güldü. "Liseden tanıdığım birkaç kişiye benziyor."</p>

  <p>"Sonra ona ne oluyor peki?" diye sordu Jane.</p>

  <p>"Sun Wukong yeryüzünde maceradan maceraya koşar. Bazen sorunlara yol açar. Bazense iyilik yapar. Bütün öyküleri hatırlamıyorum; ama büyü dövüşlerinin, nehir canavarlarının ve konuşan hayvanların bol bol yer aldığını biliyorum. Tipik masallar işte."</p>

  <p>"Masallar gerçeğe dönüşmez" dedi Jane. "Gerçek kurbanların üstünde gerçek tüyler bırakmaz."</p>

  <p>"Ben sadece onun hakkındaki efsaneyi anlatıyorum size. O karmaşık bir yaratıktır; bazen yardımseverdir, bazense yıkıcıdır. Ama Maymun Kral iyiyle kötünün arasında seçim yapmak durumunda kalınca hemen her zaman iyiyi seçer."</p>

  <p>Jane, Erin'in bilgisayarının ekranındaki fotoğrafa baktı. Az önce kanını donduran şeye. "Yani o kadar da kötü değil" dedi.</p>

  <p>"Değil" dedi Johnny. "Maymun Kral kusurlarına karşın, bazen kaosa yol açmasına karşın, adaletten yanadır."</p>
</body>
</html>
