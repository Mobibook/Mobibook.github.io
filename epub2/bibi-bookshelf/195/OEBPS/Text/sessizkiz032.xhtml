<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>32</h1>

  <p>Avcının, kendisinin av olduğunu fark etmesi nadirdir. Elinde tüfeğiyle ormanda yürüyerek, avının karlı toprakta bıraktığı izleri takip eder. Vahşi hayvanların ayak izlerini arar veya ağaçlarda gizlenip ayının hantal adımlarla ortaya çıkmasını bekler. Avının <i>onu</i> gözetliyor, hata yapmasını bekliyor olabileceği aklına gelmez hiç.</p>

  <p>Şimdi peşimde olan avcı, beni pek ürkütücü bulmuyor. Haftalık alışverişini yaptıktan sonra taşıdığı torbaların ağırlığı ve yorgunluğu yüzünden yavaş yürüyen, saçına kır düşmüş, sıradan bir orta yaşlı kadın olarak görünüyorum. Salı akşamları hep gittiğim yoldan gidiyorum. Beach Sokağı'ndaki Çin pazarında alışveriş yaptıktan sonra sağa sapıp Tyior'a giriyorum ve güneydeki sessiz sakin mahalleme, Tai Tung Village'a doğru yürüyorum. Beni görenlerin <i>Bu bir kurban,</i> diye düşünmeleri için başımı eğik, omuzlarımı düşük tutuyorum. Direnecek bir kadın olduğumu düşünmesinler. Ya da korkulacak bir kadın olduğumu.</p>

  <p>Ama artık hasmım ihtiyatlı olması gerektiğini biliyor; ben de ona karşı ihtiyatlıyım. Şimdiye kadar sadece gölgelerde dövüştük, ancak onun vekilleri aracılığıyla temasımız oldu. Hâlâ birbirinin çevresinde turlayan iki avcıyız ve bir sonraki hamleyi onun yapması gerekiyor. Ancak o zaman, ışığa çıktığında yüzünü görebileceğim.</p>

  <p>Tyler Sokağı'nda daha önce birçok kez yürüdüğüm gibi yürürken, bu gecenin beklediğim gece olup olmadığını merak ediyorum. Kendimi hiç bu kadar savunmasız hissetmemiştim ve sıradaki sahnenin başlamak üzere olduğunu biliyorum. Beach ve Kneeland sokaklarının parlak ışıkları geride kalıyor gitgide. Şimdi gölgelerin içinden geçiyorum, karanlık kapıların önünden ve ışıksız arka sokaklardan geçiyorum; yürürken plastik alışveriş torbalarını hışırdıyor. Kendi işine bakan, yorgun bir dulum sadece. Ama yüzümün önündeki sisten, torbalarımdan yükselen kişniş ve soğan kokusuna dek, çevremdeki her şeyin farkındayım. Yanımda beni koruyacak kimse yok. Koruyucum yok. Bu gece tek başımayım, ilk okun atılmasını bekleyen bir hedefim.</p>

  <p>Evime yaklaşınca, sundurmamın karanlık olduğunu görüyorum. Kasıtlı bir sabotaj mı, yoksa ampul mü yandı sadece? Kaygılanınca kalp atışlarım hızlanıyor, daha şimdiden dövüş beklentisiyle gerilmiş olan kaslarıma kan hücum ediyor. Sonra park edilmiş arabayı ve beni selamlamak için arabadan inen adamı görünce rahatlayarak, biraz da sinirlenerek uzun uzun iç geçiriyorum.</p>

  <p>"Bayan Fang?" diyor Dedektif Frost. "Sizinle konuşmalıyım."</p>

  <p>Sundurmamın önünde, ellerimde ağır torbalarla duruyorum ve ona gülümsemeden bakıyorum. "Bu gece yorgunum. Hem söyleyeceklerimi söyledim zaten."</p>

  <p>"En azından size yardım etmeme izin verin" diyor ve itiraz etmeme fırsat vermeden torbaları kapıp sundurmaya çıkarıyor. Orada kapıyı açmamı bekliyor. Öyle içten görünüyor ki, teklifini reddetmeye gönlüm razı olmuyor.</p>

  <p>Kapıyı açıp onu içeri davet ediyorum.</p>

  <p>Ben ışıkları açarken, o torbaları mutfağa götürüp tezgâhın üstüne bırakıyor. Ellerini ceplerine sokup öylece duruyor ve keskin kokulu şifalı otlarla taze sebzeleri buzdolabına koymamı, mutfak dolaplarını yemeklik yağ şişeleriyle, kâğıt havlularla ve tavuk suyu konserveleriyle doldurmamı seyrediyor.</p>

  <p>"Özür dilemek istiyorum" diyor. "Ve açıklama yapmak."</p>

  <p>"Açıklama mı?" diye soruyorum, söyleyecekleri umurumda değilmişçesine.</p>

  <p>"Kılıcı niye aldığımız konusunda. Cinayet soruşturmalarında her şeyi araştırmamız gerekir. Hiçbir şeyi atlamadan. Aradığımız silah çok eski bir kılıç ve sizde bir tane olduğunu biliyorduk."</p>

  <p>Dolabı kapatıp adama doğru dönüyorum. "Yanıldığınızı artık anlamışsınızdır herhalde."</p>

  <p>Başıyla onaylıyor. "Kılıç size iade edilecek."</p>

  <p>"Bella ne zaman serbest bırakılacak peki?"</p>

  <p>"O daha karmaşık bir mesele. Onun geçmişini araştırıyoruz hâlâ. Bu konuda bize yardımcı olabileceğinizi umuyordum, ne de olsa onu tanıyorsunuz."</p>

  <p>Başımı iki yana sallıyorum. "Son konuşmamızdan sonra durup dururken zanlı oluverdim ve aile yadigârıma el kondu dedektif."</p>

  <p>"Öyle olmasını istememiştim.”</p>

  <p>"Ama her şeyden önce polissiniz."</p>

  <p>"Başka ne olmamı bekliyorsunuz ki?"</p>

  <p>"Bilmem. Arkadaş?"</p>

  <p>Bunu duyunca duraksıyor. Parlak mutfak ışıklarının altında, olduğundan yaşlı görünüyor. Yine de genç bir adam, oğlum olacak yaşta. O floresan ışıklarının yüzümü ne kadar yaşlı gösterdiğini düşünmek bile istemiyorum.</p>

  <p>"Arkadaşın <i>olurdum</i> İris" diyor. "Eğer..."</p>

  <p>"Zanlı olmasaydım."</p>

  <p>"Zanlı olarak görmüyorum seni."</p>

  <p>"Öyleyse işini yapmıyorsun. Aradığınız katil ben olabilirim. Düşünebiliyor musun dedektif? Bu orta yaşlı kadının elinde kılıçla çatılarda cirit atıp düşmanlarını doğradığını?" Adamın yüzüne gülüyorum, tokat atmışım gibi kızarıyor. "Belki de evimi aramalısın. Buralarda bir yerde bir kılıç, varlığını bilmediğin bir silah saklı olabilir."</p>

  <p>"İris, lütfen."</p>

  <p>"Belki de meslektaşlarına zanlının düşmanca davrandığını söylersin. Onu daha fazla bilgi vermeye tatlı dille ikna edemediğini."</p>

  <p>"Gelmemin sebebi bu değil! Akşam yemeği yediğimiz gece de ağzından laf almaya çalışmıyordum."</p>

  <p>"Ne yapmaya çalışıyordun peki?"</p>

  <p>"Seni anlamaya çalışıyordum sadece. Kim olduğunu, ne düşündüğünü."</p>

  <p>"Neden?"</p>

  <p>"Çünkü sen ve ben... çünkü..." Derin derin iç geçiriyor. "İkimizin de arkadaşa ihtiyacımız olduğunu hissettim sadece. Benim arkadaşa ihtiyacım olduğu kesin."</p>

  <p>Onu inceliyorum bir an. Bana bakmıyor; arkamda bir yere odaklanmış, benimle bakışmaktan korkarcasına. Gerçeği söylemediğinden değil, kırılgan olduğundan. Polis olabilir, ama hakkındaki kanaatimden korkuyor. Ona sunabileceğim hiçbir şey yok artık; teselli edemem, arkadaş olamam, hatta koluna bile dokunamam.</p>

  <p>"Senin yaşındaki bir arkadaşa ihtiyacın var Dedektif Frost" diyorum usulca. "Benim gibi birine değil."</p>

  <p>"Yaşını fark etmiyorum bile."</p>

  <p>"Ben farkındayım ama. Hissediyorum da" diye ekliyorum, boynumu kramp girmiş gibi ovuşturarak. "Hastalığımı da hissediyorum."</p>

  <p>"Ben asla yaşlanmayacak bir kadın görüyorum karşımda."</p>

  <p>"Bunu yirmi sene sonra söyle."</p>

  <p>Gülümsüyor. "Söylerim belki."</p>

  <p>O an söylenmeyen sözler, yoğun hisler ikimizi de huzursuz ediyor. O iyi bir adam; bunu gözlerinden anlıyorum. Ama tanışlıktan ötesine geçebileceğimizi düşünmek saçma. Sırf ondan yirmi yaş büyük olduğum için değil, ki bu bile başlı başına bir engel. Hayır, sebep şu ki, asla onunla paylaşamayacağım, aramızda uçurum yaratan sırlar var.</p>

  <p>Ben onu kapıya kadar geçirirken konuşuyor: "Yarın kılıcını sana geri getireceğim."</p>

  <p>"Peki ya Bella?"</p>

  <p>"Yarın sabah serbest bırakılması ihtimali var. Elimizde kanıt olmadan onu sonsuza dek nezarette tutamayız."</p>

  <p>"O yanlış bir şey yapmadı."</p>

  <p>Kapı eşiğinde durup gözlerimin içine bakıyor. "Neyin doğru, neyin yanlış olduğu her zaman belli değildir. Değil mi?"</p>

  <p>Bakışlarına karşılık verirken şöyle düşünüyorum: Biliyor olabilir mi? Yapmak üzere olduğum şey için izin mi veriyor bana? Ama gülümsemekle ve dönüp gitmekle yetiniyor.</p>

  <p>Kapıyı arkasından kapatıp kilitliyorum. Yaptığımız konuşma dengemi bozdu; dikkatimi toplayamıyorum. <i>Öyle bir adam hakkında ne düşünmeli?</i> diye merak ediyorum, üstümü değiştirmek için merdiveni çıkarken. Yine kocamı hatırlatıyor bana. Onun iyi kalpliliğini, sabrını. Açık görüşlülüğünü, çeşitli olasılıkları göz önünde bulundurma yeteneğini. O adamla arkadaş olabileceğimi düşünmem aptalca bir kendini beğenmişlik mi? Dalgın olduğumdan, yaptığımız konuşmayı düşündüğümden, normalde fark etmem gereken ipuçlarını gözden kaçırıyorum. Havadaki titremeyi. Tanımadığım bir bedenin hafif kokusunu. Bir terslik olduğunu, yatak odasının elektrik düğmesine basıp da ışığın yanmadığını görünce anlıyorum ancak.</p>

  <p>Yatak odasının kapısı arkamdan küt diye kapanıyor. Başıma doğru gelen darbeyi göremesem de içgüdülerim harekete geçiyor. Ben eğilip yatağa, kılıcımın saklı olduğu yere doğru dönerken, başımın üstünden bir şey vınlayarak geçiyor. Yatağın altındaki, polisi kandırmak için teslim ettiğim taklit kılıç değil, gerçek Zheng Yi. Beş yüzyıldır anadan kıza geçti; bizi korusun, savunsun diye bırakılmış bir miras.</p>

  <p>Ona her zamankinden çok ihtiyacım var şimdi.</p>

  <p>Saldırgan Hamle yapıyor, ama su gibi kaçıp yerde yuvarlanıyorum. Yatağın altındaki, Zheng Yi'nin saklı olduğu boşluğa elimi atıyorum. Zheng Yi eski bir dost gibi elime oturuyor ve kınından çıkarken şarkı söylercesine iç geçiriyor.</p>

  <p>Tek bir akıcı hareketle ayağa kalkıp düşmanıma doğru dönüyorum. Döşemenin gıcırtısı adamın yerini, sağımda olduğunu ele veriyor. Tam saldırmak için ağırlık noktamı değiştirirken bir ayak sesi duyuyorum, ama arkamdan geliyor.</p>

  <p><i>İki kişiler.</i></p>

  <p>Yere düşerken son düşüncem bu.</p>
</body>
</html>
