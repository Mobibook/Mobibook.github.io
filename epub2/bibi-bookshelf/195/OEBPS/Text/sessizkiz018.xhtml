<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>18</h1>

  <p>Park halindeki arabasında oturan Maura, suç mahalli şeridinin yanında ayakta duran üç polisi gördü. Hepsi ona doğru bakıyordu; siyah Lexus'unu tanımış olmalıydılar, dolayısıyla adli tabibin geldiğini biliyorlardı. Ama Maura arabasından inip de onlara doğru yürüyünce, sırtlarını dönüp kendi aralarında konuşmayı sürdürdüler. Onun bakışlarına karşılık vermeye ancak Maura geldiğini resmi bir dille bildirince tenezzül ettiler.</p>

  <p>"Dedektif Rizzoli içeride mi?" diye sordu Maura.</p>

  <p>"Bilmiyorum hanımefendi" diye yanıtladı devriye polislerinden biri. "Neden girip bakmıyorsunuz?"</p>

  <p>Adam kasıtlı olarak mı yardımcı olmuyordu? Bunu onun sakin, duygusuz yüz ifadesinden anlamak olanaksızdı. Maura eğilerek şeridin altından geçip ön kapıya doğru yürürken polislerin güldüğünü işitti ve kendisine gülüp gülmediklerini merak etti. Artık her ölüm mahallinde bu muameleyle mi karşılaşacaktı? Ters bakışlarla, fısıltılarla, pek gizlenmeyen düşmanlıkla. Ön kapıda durup galoş giyerken, dengesini kaybedip de onlara kıs kıs gülmeleri için yeni bir fırsat vermemeye dikkat etti. Doğrulurken ön kapı açıldı ve karşısında beliren Dedektif Johnny ona baktı.</p>

  <p>"Doktor Isles. Sizi gecenin köründe buraya çağırdığımız için kusura bakmayın."</p>

  <p>"İki kurban da evin içinde mi?"</p>

  <p>"Biri mutfakta. İkinci kurban birkaç sokak ötede, bir ara sokakta."</p>

  <p>"İkincisi birinciden nasıl o kadar uzaklaşabilmiş ki?"</p>

  <p>"Rizzoli'den kaçmaya çalışıyordu. Ondan kaçmak zor herhalde."</p>

  <p>Johnny öne düşüp Maura'yı antreden ve holden geçirdi. Çizmelerine geçirilmiş galoşları hışırdayan Maura onun peşinden mutfağa girip de Barry Frost'un yanında Boston polis teşkilatı cinayet masası şefini görünce şaşırdı. Polis Yüzbaşısı Marquette'le bir suç mahallinde karşılaşmak ender bir olaydı ve adamın burada olması, bu cinayet vakasının çok farklı olduğunu gösteriyordu.</p>

  <p>Kurban fayans zeminde yan yatıyordu, yüzü pıhtılaşmakta olan bir kan birikintisinin içindeydi. Ten rengi pantolon, gömlek ve siyah çorap giymiş, yetmiş yaşlarında, iri yapılı, beyaz bir adamdı. Bir terliği ayağındaydı hâlâ. Sol şakağındaki kurşun deliği, ölüm sebebi konusunda şüpheye yer vermiyordu. Maura hemen cesede yaklaşmak yerine bir an durup yere bakınarak silah aradı. Cesedin yakınında tabanca görmedi. <i>İntihar değil.</i></p>

  <p>"Polisti" dedi Jane usulca.</p>

  <p>Maura onun yaklaştığını duymamıştı. Dönüp Jane'in kanlı bluzuna baktı. Jane'in üstünde her zamanki siyah pantolonlu takım elbisesinin yerine şalvar pantolon vardı; acilen kıyafet değiştirmek zorunda kaldığı belliydi.</p>

  <p>"Tanrım, Jane."</p>

  <p>"Burada işler biraz karıştı."</p>

  <p>"Sen iyi misin?"</p>

  <p>Jane başıyla onayladı ve yerde yatan ölü adama baktı. "Aynı şeyi onun için söyleyemeyeceğim."</p>

  <p>"O kim?"</p>

  <p>Polis Yüzbaşısı Marquette yanıtladı. "Dedektif Lou Ingersoll. On altı yıl önce cinayet masasından emekli olmuştu. Bizden biriydi Doktor Isles. Elimizden gelenin en iyisini yapmamızı hak ediyor."</p>

  <p>Adam, Maura'nın bu kurban konusunda elinden gelenin en iyisini yapmayacağını mı ima ediyordu? Polislik kurumuna ihanet etmiş olan bir adli tabibin, bu polise de ihanet edeceğini mi? Yanakları kızaran Maura cesedi incelemek için çömeldi. Adamın ismini ancak birkaç saniye sonra hatırladı. Lou Ingersoll.</p>

  <p>Başını kaldırıp Johnny'ye göz attı. "Red Phoenix katliamı vakası üstünde çalışan adamdı bu."</p>

  <p>"Onu biliyor musun?" diye sordu Jane.</p>

  <p>"Dedektif Johnny bana otopsi raporlarını getirdiğinde, onun hakkında konuşmuştuk."</p>

  <p>Jane, Johnny'ye döndü: "Ona danıştığını bilmiyordum. "</p>

  <p>Johnny omuz silkti. "Doktor Isles'ın fikrini almak istedim sadece. On dokuz yıl önce bir şeyler gözden kaçırılmış olabilir mi diye sordum."</p>

  <p>"Dedektif Rizzoli?" Kriminologlardan biri mutfak kapısının eşiğinde duruyordu, boynunda bir kulaklık asılıydı. "Odayı frekans tarayıcıyla taradık <i>Ve</i> haklısınız. Adamın sabit telefonundan sinyal geliyor kesinlikle."</p>

  <p>"Sinyal mi?" Marquette, Jane'e baktı.</p>

  <p>"İngersoll telefon konuşmalarının dinlendiğini düşünüyordu" dedi Jane. "Açıkçası bir şey bulmamıza şaşırdım."</p>

  <p>"Birisi niye onun telefonuna dinleme cihazı koysun ki?"</p>

  <p>"Sıradan bir sebep yüzünden olamaz. Adam on sekiz yıldır dul, yani ortada boşanma mücadelesi yok. Bir kızı var, o da neler olduğunu bilmiyor." Jane yerde yatan ölü adama baktı. "Bu iş giderek tuhaflaşıyor. Ingersoll evinin bir minivandan gözetlendiğinden yalanmıştı. O yokken evine birinin gizlice girdiğini söylemişti. Saçmalıyor gibi gelmişti bana."</p>

  <p>"Çok da saçmalamıyormuş." Marquette kriminologa baktı. "Cep telefonunu kontrol ettiniz mi?"</p>

  <p>"Ondan sinyal almadık. Şarjı bitmiş. Şarj olunca çağrı geçmişine bakacağız."</p>

  <p>"Bütün telefon kayıtlarına bakalım, cep telefonuyla sabit hattının kayıtlarına. Bakalım son zamanlarda kimlerle konuşmuş."</p>

  <p>Maura doğruldu. "Anladığım kadarıyla bir kurban daha varmış."</p>

  <p>"Ateş eden kişi" dedi Jane. "En azından, ateş eden kişi olduğunu varsaydığımız adam. Onu birkaç sokak öteye kadar kovaladım."</p>

  <p>"Sen mi öldürdün?"</p>

  <p>"Hayır."</p>

  <p>"Kim öldürdü?"</p>

  <p>Jane bundan sonra olacaklara kendini hazırlarcasına, derin bir nefes aldı. "Açıklaması kolay değil. Sana göstermem gerek."</p>

  <p>Dışarı çıktılar; mahallelerinin polis istilasına uğramasına şaşıran insanlar dışarıda toplanmışlardı. Seyircilerin arasından ite kaka geçen Jane, Maura'yı sessiz bir yan sokağa götürdü. Jane her zamanki gibi salına salına yürüse de cakalı edasından eser kalmamıştı, gece yaşadıkları yüzünden özgüvenini yitirmişçesine omuzları düşüktü.</p>

  <p>"Gerçekten iyi misin?" diye sordu Maura.</p>

  <p>"En güzel takım pantolonumun berbat olmasını saymazsak mı? Evet, iyiyim."</p>

  <p>"İyi görünmüyorsun. Jane, konuş benimle."</p>

  <p>Jane yavaşladı, durdu. Maura'ya bakmaktan, o an kendini ne kadar savunmasız hissettiğini ele vermekten korkarcasına gözlerini yere dikmişti. "Şu an burada olmayacaktım" diye mırıldandı. "Ölü olacaktım, Ingersoll gibi. O ara sokakta, kafamda bir kurşunla yatıyor olacaktım." Ellerine bakıp kaşlarını çattı; o eller başka birine aitti sanki "Şuna bak. Tir tir titriyorum resmen."</p>

  <p>"Saldırganı kovaladığını söylemiştin."</p>

  <p>"Kovaladım, evet. Ama kendime fazla güvendim. Onun peşinden bir ara sokağa girdim. Kendimi yerde buldum." Birden üşümüş gibi kollarıyla bedenini sardı. "Doğum günü hediyem kurtardı beni. Gabriel bana çelik yelek almıştı, hatırlıyor musun? Katıla katıla gülmüştük hani? Ne romantik demiştik, her kadının hayali. O yeleği giymediğimde Gabriel küplere biniyordu, o yüzden bu sabah sırf tartışma çıkmasın diye giydim. Gabriel başımın etini yer artık. Haklı çıktım deyip durur."</p>

  <p>"Başına geleni biliyor mu?"</p>

  <p>"Onu henüz aramadım." Jane yüzünü yeniyle sildi. "Fırsatım olmadı."</p>

  <p>"Eve gitmelisin. Hemen şimdi."</p>

  <p>"Yapacak onca iş varken?"</p>

  <p>"Jane, kendine hâkim olmakta zorlanıyorsun. Ekibin cinayet mahallini inceleyebilir."</p>

  <p>"Tabii, Marquette buradayken mi? Sırtımdan vurulmak gibi önemsiz bir şey yüzünden dağıldığımı görsün diye mi? Boş versene." Jane bu işi bir an önce halletmek ister gibi dönüp uzaklaştı, halledebileceğini kanıtlamak ister gibiydi.</p>

  <p><i>Ah Jane,</i> diye düşündü Maura. <i>Kendini defalarca kanıtladın, ama sana asla yetmeyecek Kabul görmek için mücadele veren çaylak olacaksın hep. Zayıflık sergilemeye korkan.</i></p>

  <p>Bir başka suç şeridi engeline vardılar; engelin önünde, ara sokağın girişinde bir devriye polisi nöbet tutuyordu. Maura yine soğuk bir ilgisizlikle karşılandı. Galoş giyip şeridin altından eğilerek geçerken devriye polisinin kendisini seyrettiğini hissetti, Jane'in peşinden loş ara sokağa girip o bakışlardan kurtulmak rahatlatıcı geldi.</p>

  <p>"İşte ikinci bekâr" diyen Jane, el fenerini kaldırıma doğru tuttu. Bu tatsız espriden sonra, ayaklarının dibinde yatan korkunç şeyi gören Maura afalladı.</p>

  <p>Adamın başı tamamen kopmuştu. Siyah örgü bereliydi ve gövdenin bir metre kadar ötesinde duruyordu. Kırk yaşlarında olabilecek, beyaz bir adama aitti. Simsiyah kıyafetli olan vücut yerde yüzükoyun yatmaktaydı; kendi kanından oluşma bir okyanusta kurbağalama yüzüyordu sanki. Ölüm anında kasılmış olan cesedin elinde hâlâ tabanca vardı. Maura el fenerini çevirince, duvarlara yay çizerek sıçramış kanları ve kaldırımdaki, siyah pudingi andıran", pıhtılaşmış birikintileri gördü.</p>

  <p>"En sevdiğim takım elbisemi berbal eden pislikle tanış." dedi Jane.</p>

  <p>Maura başsız vücuda kaşlarını çatarak baktı. Adamın elindeki silaha. "Kovaladığın adam bu muydu?"</p>

  <p>"Evet. Ingersoll'un arka bahçesinden buraya kadar kovaladım. Beni sırtımdan vurdu. Hâlâ felaket sızlıyor."</p>

  <p>"Öyleyse nasıl..."</p>

  <p>"Üçüncü biri müdahale etti. Adamın ölüm şekliyle ilgili soruların varsa alayım, çünkü bizzat gördüm. Burada, yerde yatıyordum, bu herif de kafama kurşun sıkmak üzereydi. Öleceğim sandım. Şey düşündüm..." Jane yutkundu. "Sonra bir ses duydum, bir şey vınladı. Sonra adam üstüme düşüverdi." Aşağı bakan Jane "Ve hâlâ hayattayım" dedi usulca.</p>

  <p>"Bunu yapan kişiyi gördün mü?"</p>

  <p>"Bir gölge gördüm sadece. Kır saçlıydı."</p>

  <p>"Hepsi bu mu?"</p>

  <p>"Bir kılıç. Adam kılıçlıydı galiba."</p>

  <p>Maura yerdeki cesede bakarken, ara sokakta esen rüzgârı hissetti. O ölümcül darbenin sesinin de bu rüzgârın fısıltısına benzeyip benzemediğini merak etti. Kimliği belirsiz kadın cesedinin kesik bileğini, düzgünce kesilmiş eklemlerle tendonları hatırladı. Ölü adamın elindeki tabancaya baktı. "Bu tabanca susturuculu."</p>

  <p>"Evet. Adam siyah giyinmiş ve kiralık katil tabancası var. Tıpkı şu çatıdaki kimliği belirsiz kadın gibi."</p>

  <p>"Sıradan bir soygun vakası değil bu." Maura başını kaldırdı. "İngersoll'un telefonu neden dinleniyormuş?"</p>

  <p>"Bana söyleme fırsatı olmadı, ama kaygılı olduğu ve konuşmak istediği belliydi. Mesele kızlarla ilgiliymiş. <i>Mesele, o kızlara olanlar,</i> dedi."</p>

  <p>"Hangi kızlara?"</p>

  <p>"Bence bu mesele Red Phoenix'le bağlantılı. Kurbanlardan ikisinin kızlarının kayıp olduğunu biliyor muydun?"</p>

  <p>Maura insan sesleri duydu ve araç kapılarının kapandığını işitti. Başını kaldırıp bakınca, yaklaşan olay yeri inceleme ekibinin el fenerlerinin ışıklarını gördü. "Johnny'nin bana getirdiği o dosyaları artık kesinlikle okuyacağım."</p>

  <p>"Bunu neden yaptı ki? O işi senin sırtına yüklediğini duyunca şaşırdım."</p>

  <p>"Tarafsız birinin fikrini almak istiyordu. Aşçının intihar ettiğine inanmıyor sanırım."</p>

  <p>"Sen ne düşünüyorsun?"</p>

  <p>"Dosyalara bakmaya vaktim olmadı. Bu hafta Sıçan bende kalıyor, o yüzden onunla zaman geçiriyorum." Maura gitmek için döndü. "Bu sabah ilk iş otopsileri yaparım. Gelmek istersin belki."</p>

  <p>"İkisine birden mi yapacaksın?"</p>

  <p>Bu soruyu tuhaf bulan Maura dönüp arkasına baktı. "Niye yapmayayım ki?"</p>

  <p>"İngersoll polisti. Şu an hassas bir zaman diye düşünüyorum sadece. Şu Graff davası yüzünden."</p>

  <p>Jane'in rahatsızlığını sesinden anlayan Maura sebebi biliyordu. "Polislere otopsi yapmama izin yok mu artık?"</p>

  <p>"Öyle demiyorum."</p>

  <p>"Demene gerek yok zaten. Söylenen her şeyin farkındayım ben. Ne zaman bir polis bana baksa veya bakmayı reddetse farkında oluyorum. Bana düşman gözüyle bakıyorlar."</p>

  <p>"Geçecek Maura. Zaman alacak sadece."</p>

  <p><i>Başka bir polisin aleyhinde şahitlik yapana kadar.</i> "Politik doğruluktan şaşmak istemem" dedi Maura. "İngersoll'a Doktor Bristol'ın otopsi yapmasını isteyeceğim." Eğilerek suç mahalli şeridinden çıktı ve olay yeri inceleme ekibinin yanından geçerek uzaklaştı. Boğazındaki yumrunun çözülmeye başladığını ancak orayı bir sokak geride bıraktıktan sonra hissetti. <i>Geçecek Maura,</i> demişti Jane, ama geçecek miydi sahiden? Polislerin hafızası güçlüydü. Onlarca yıl önceki vakaların ayrıntılarını hatırlar ve kin tutarlardı, onlara destek ya da köstek olan kişileri asla unutmazlardı. <i>Hep ikinci kategoride olacağım,</i> diye düşündü Maura. <i>Bir polisin hapse atılmasına yardım ettiğimi yirmi yıl sonra bile hatırlayacaklar.</i></p>

  <p>Ingersoll'un evine geri döndüğünde, polis arabalarının çoğalmış olduğunu gördü. Yanıp sönen ışıklar ve karnavalı andıran kargaşa havası yüzünden bir an sersemleyip duraksadı. Telsizlerden gelen seslerin arasında bir kadının hıçkırıkları duyuldu birden.</p>

  <p>"Bırakın onu göreyim! Babamı görmem gerek!"</p>

  <p>Kızı zapt eden bir devriye polisi "Lütfen hanımefendi. Oraya giremezsiniz" dedi. "İlk fırsatta birileri çıkıp sizinle konuşacak."</p>

  <p>"Ama o benim <i>babam.</i> Ona ne olduğunu öğrenmeye hakkım var!"</p>

  <p>"Rahip Brophy" diye seslendi polis. "Bu bayana yardımcı olur musunuz lütfen?"</p>

  <p>Rahip yakalı, uzun boylu bir adam kalabalığın içinden sessizce geçti. Boston polis teşkilatı için çalışan Daniel Brophy trajedi mahallerine sık sık çağrıldığından, Maura onu görünce şaşırmadı; ama onu görmek afallamasına yol açtı yine de. Daniel'ın, Ingersoll'un kızını suç mahalli şeridinden uzaklaştırmasını aç gözlerle seyretti. Daniel daha mı zayıf görünüyordu? Yüzü kederli miydi, saçı daha mı kırçıldı? <i>Seni özlediğim kadar' özledin mi beni?</i></p>

  <p>Daniel hüngür hüngür ağlayan kadını bir devriye arabasına doğru götürürken birden Maura'yı gördü ve bakıştılar. Dünya ortadan kayboldu bir anlığına ve Maura yalnızca Daniel'ı gördü. Kalbinin küt küt attığını, can çekişen bir kuşun kanatları gibi çırpındığım hissetti.</p>

  <p>Maura bakmayı sürdürürken Daniel ağlayan kadını omzuna yaslayıp uzaklaştı.</p>
</body>
</html>
