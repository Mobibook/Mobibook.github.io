<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>28</h1>

  <p>Dedektif Rizzoli'yle Frost bir kez daha stüdyomu işgal ediyorlar ve bu sefer yanlarında getirdikleri şık zenci beyefendinin yumuşak sesiyle çekingenliği, onun diğerleri gibi polis olmadığını gösteriyor. Dersi ansızın bölmeleri öğrencilerimi irkiltiyor; kılıç egzersizi yaparken donakalıyorlar. Sadece Bella harekete geçiyor, öğrencilerin arasından geçip yanımda duruyor. Bir altmış beşlik boyuyla -ki buna dimdik siyah saçı da dahil- o benim vahşi muhafızım. Ziyaretçileri görünce şaşırmıyorum ve Bella'ya bakıp gözlerimle konuşuyorum: <i>Karışma, Bırak bununla ben ilgileneyim.</i></p>

  <p>Bella başını çok hafifçe sallayarak kabul ettiğini bildirse de, yanımda kalıyor ısrarla.</p>

  <p>Dedektif Rizzoli konuşmada dizginleri ele alıyor. Alacak tabii, otoritesini zırh gibi üstünde taşıyor. "Anladığımız kadarıyla sizde antika bir kılıç varmış Bayan Fang" diyor. "O kılıcı bize hemen teslim etmenizi istiyoruz."</p>

  <p>Dedektif Frost'a bakıyorum. Soğuk, suçlayıcı bir bakış fırlatıyorum ve adamın gözleri utançtan kararıyor. Birlikte yemek yediğimiz, arkadaş olduğumuz gece onun Zheng Yi'yi tutmasına izin vermiştim ve kılıcın tarihini onunla paylaşmıştım. O gece bu adamın yüzünde şefkat görmüştüm. Şimdiyse o yüz gerginleşiyor, aramızda bir bağ olduğunu hiç ele vermeyen bir maskeye dönüşüyor. Her şeyden önce polis olduğu belli, dolayısıyla arkadaş olmamız mümkün değil.</p>

  <p>"Silahı bize teslim etmeyi reddederseniz" diyor Dedektif Rizzoli, "arama iznimiz var."</p>

  <p>"Kılıcımı ne yapacaksınız peki?" diye soruyorum.</p>

  <p>"İnceleyeceğiz."</p>

  <p>"Neden?"</p>

  <p>"İşlenen bir suçta kullanılıp kullanılmadığını saptamak için."</p>

  <p>"Bana hasarsız olarak iade edilecek mi?"</p>

  <p>"Bayan Fang, biz pazarlık yapmaya gelmedik. Kılıç nerede?"</p>

  <p>Bella öne çıkıyor; etrafa öfke yayıyor, yüksek gerilim hattı uğultusu gibi. "Ona el koyamazsınız!"</p>

  <p>"Kanun öyle demiyor."</p>

  <p>"Zheng Yi nesillerdir ailemde" diyorum. "Hep bendeydi."</p>

  <p>Dedektif Rizzoli kaşlarını çatarak bana bakıyor. "Zheng Yi ne?"</p>

  <p>"Kılıcın ismi. Anlamı 'adalet'".</p>

  <p>"Kılıcın ismi mi var?"</p>

  <p>"Neden şaşırdınız? Sizin Batı kültürünüzde Excalibur diye bir kılıç yok mu?"</p>

  <p>"Madam Fang" diyor zenci adam usulca ve saygıyla. "Ben kılıcın herhangi bir şekilde zarar görmesini istemiyorum, inanın bana. Değerinin farkındayım ve ona özenli davranacağıma söz veriyorum. "</p>

  <p>"Size neden inanayım ki?" diye soruyorum.</p>

  <p>"Çünkü benim işim öyle silahları korumak ve muhafaza etmek. Ben Doktor Calvin Cherry. Arthur Sackler Müzesi'nde çalışıyorum ve birçok antika kılıcı inceledim. Geçmişlerini biliyorum. Hangi savaşlarda kullanıldıklarını biliyorum." Başını eğerek saygı gösterisinde bulunması beni etkiliyor. "Zheng Yi'yi görmeme izin verirseniz onur duyarım" diyor usulca.</p>

  <p>Adamın yumuşak, kahverengi gözlerinde beklemediğim bir içtenlik görüyorum. Kılıcın ismini kusursuzca telaffuz etmesi, Mandarin dilini bildiğini gösteriyor. Daha da önemlisi, iyi bir silaha yüzyıllardır varlığını sürdürmesi ve zanaatkarının becerisi sebebiyle saygı duyulması gerektiğini anlıyor.</p>

  <p>"Benimle gelin" diyorum. "Bella, sen sınıfla ilgilen lütfen."</p>

  <p>Ziyaretçileri arka odaya götürüp kapıyı kapıyorum. Cebimden anahtar çıkarıyorum ve dolabı açarak, rafta duran ipekle sarılı kılıcı alıyorum. Kılıcı iki elimle Doktor Cherry'ye uzatıyorum.</p>

  <p>Adam eğilerek kılıcı alıyor ve masama koyuyor. Dedektif Rizzoli'yle Frost, onun kırmızı ipeğin katmanlarını açmasını ve kınlı kılıcı ortaya çıkarmasını seyrediyorlar. Adam bir an duraksayıp, tunç ve lake ahşaptan yapılma kını inceliyor. Kabza da lake ahşaptan, ama yeşil benekli vatoz derisiyle kaplı. Adam kılıcı çıkarınca duyulan müzikal vınlama, tüylerimi ürpertiyor.</p>

  <p><i>"Liuye dao"</i> diyor usulca.</p>

  <p>Başımla onaylıyorum. "Söğüt yaprağı kılıcı."</p>

  <p>"Ailenizden kaldı diyorsunuz, öyle un'.'"</p>

  <p>"Annemindi. Ona da annesinden kaldı."</p>

  <p>"Kaç kuşaktır sizde?"</p>

  <p>"Ta General Washi'den beri."</p>

  <p>Şaşıran adam başını kaldırıyor. "Sahi mi?"</p>

  <p>"O bizim soyumuzdan."</p>

  <p>"Bu general kimdi?" diye soruyor Dedektif Rizzoli.</p>

  <p>"Öyküsü ilginçtir dedektif diyor Doktor Cherry. "General Washi kadındı ve çifte <i>dao</i> ustalarının en ünlüsüydü. Yani iki kılıç birden kullanan bir savaşçıydı. Ming Hanedanı döneminde binlerce askeri yönetti ve size bahsettiğim şu Japon korsanlarla savaştı." Adam bana hayretle bakıyor. "Siz onun torunusunuz demek."</p>

  <p>Gülümsemesine aynı şekilde karşılık vererek başımla onaylıyorum. "Onu bilmenize sevindim."</p>

  <p>"Ama bu muhteşem! Düşünsenize..."</p>

  <p>"Doktor Cherry" diye araya giriyor Dedektif Rizzoli. "Kılıca gelsek?"</p>

  <p>"Ah, evet. Elbette." Adam gözlüğünü çıkarıp takıyor. Kılıca odaklanırken gözlük camlarının ardındaki kahverengi gözlerini kısıyor. "Bu tipik bir söğüt yaprağı <i>dao</i> 'su, kıvrımlı. Çok eski bir tasarım" diye açıklıyor iki dedektife. "Normalden biraz kısa, ama kadınlar için tasarlanmış herhalde. Şu kan oyuklan da tipik; kılıç hafiflesin diye açılmışlar. Çelikteki şu oymalara bakın! Hâlâ bu kadar derin olmalan şaşırtıcı! Ve kabzası, orijinal gibi neredeyse; bu kılıcın en az beş yüz yaşında olduğunu bilmesem..." Adam duraksıyor. Gözlüğünün ardındaki kaşlarını iyice çattığını görüyorum. Birkaç saniye boyunca hiç konuşmuyor. <i>Dao</i> 'yu gözlüğüne yaklaştırıyor ve kılıcın keskin ağzını yakından inceliyor. Esnekliğini sınıyor. Sonunda cebinden büyüteç çıkarıp kılıcın aşınmış yüzeylerini inceliyor.</p>

  <p>Nihayet doğruluyor ve bana baktığında gözlerinde tuhaf bir keder görüyorum. Neredeyse kaygılı bir bakış. <i>Dao'yu</i> usulca kınına geri sokuyor ve bana uzatıyor. "Madam Fang" diyor. "Zheng Yi'yi görmeme izin verdiğiniz için teşekkürler."</p>

  <p>"Onunla işiniz bitti mi?" diye soruyorum.</p>

  <p>"Onu götürmemize gerek yok."</p>

  <p>Dedektif Rizzoli itiraz ediyor: "Doktor Cherry, bu kılıcın suç laboratuvarında incelenmesi gerek."</p>

  <p>"Aradığınız silah bu değil, inanın bana."</p>

  <p>Rizzoli, Dedektif Frost'a doğru dönüyor. "Gördüğün kılıç bu muydu?"</p>

  <p>Frost şaşkın görünüyor. Yüzüme ve tuttuğum kınlı kılıca bakıp duruyor. Hata yapmış olabileceğini fark edince yüzü kızarıyor.</p>

  <p>"Eee, bu muydu?" diye soruyor kadın tekrar.</p>

  <p>Frost başını iki yana sallıyor. "Emin değilim. Yani, kılıcı bir anlığına gördüm sadece."</p>

  <p>"Dedektif Frost" diyorum soğuk bir tavırla, "Bir sonraki ziyaretinizde, benden gerçekten ne istediğinizi söyleyecek kadar kibar olursunuz umarım."</p>

  <p>İğnelendiğini anlayan adam irkiliyor.</p>

  <p>Dedektif Rizzoli iç geçiriyor. "Bayan Fang, Doktor Cherry ne derse desin bizim bu kılıcı alıp incelememiz gerek." Ona ödülünü teslim etmem için ellerini uzatıyor.</p>

  <p>Duraksadıktan sonra kılıcı ona veriyorum. "Bana hasarsız iade edilmesini bekliyorum."</p>

  <p>Ziyaretçiler giderken, Dedektif Frost'un başını geriye çevirip bana pişmanlıkla baktığını görüyorum; ama kalkan niyetine kullandığım küçümseme ifadem, adamın özrüne geçit vermiyor. Dedektif Frost omuzlarını düşürerek kapıdan çıkıyor.</p>

  <p><i>"Sifu?"</i> diyor Bella usulca, ofisime girerken.</p>

  <p>Yan odada öğrenciler sopayla dövüşmeyi ve tekme atmayı, homurdanmayı ve küfretmeyi sürdürüyorlar. Bella kapıyı kapatıyor, tatmin olmuş gibi bakıştığımızı öğrenciler görmesin diye.</p>

  <p>Hamle, karşı hamle. Satranç oyunu sürüyor ve polisler hâlâ bir adım gerimizdeler.</p>
</body>
</html>
