<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>5</h1>

  <p>Çin Mahallesi, Boston'ın tam merkezindeydi, kuzeydeki finansal bölgeyle batıdaki yeşil Common Parkı'nın arasındaydı. Ama Maura dört aslan heykelinin bulunduğu <i>paifang</i> girişinden geçerken kendini başka bir şehre, başka bir dünyaya adım atıyormuş gibi hissetti. Çin Mahallesi'ne en son ekim ayında, bir cumartesi sabahı gelmişti; o sırada girişte gruplar halinde oturan yaşlı adamlar çay içip dama oynarken Çince çene çalıyorlardı. Maura o soğuk günde burada Daniel'la <i>dim sum</i> kahvaltısı yapmıştı. Birlikte yedikleri son yemeklerden biriydi bu ve şimdi o günün anısı Maura'nın kalbine hançer gibi saplanıyordu. Her ne kadar şimdi aydınlık bir bahar şafağında olsa da ve aynı adamlar sabah soğuğunda oturup dama oynayarak çene çalsalar da, melankoli Maura'nın gördüğü her şeyi karartıyor ve gün ışığını yarı karanlığa dönüştürüyordu.</p>

  <p>Gümüşi balıklarla dolu akvaryumların bulunduğu restoranların ve pelesenk mobilyalarla, yeşim taşlı bileziklerle, sahte fildişi heykellerle dolu ithal eşya dükkânlarının önünden geçerek, gitgide kalabalıklaşan insanların arasında ilerledi. Büyük bölümü Asyalılardan oluşan kalabalığın içindeki, uzun boylu, üniformalı bir Boston polisini görünce onun yanına gitti.</p>

  <p>"Pardon. Ben adli tabibim" dedi.</p>

  <p>Adamın kendisini tanıdığını, ters ters bakmasından anladı. Doktor Maura Isles, görevi hizmet ve himaye etmek olanların kardeşliğine ihanet etmişti. Onun tanıklığı yüzünden, aralarından biri hapse atılabilirdi. Adam tek kelime etmeden Maura'ya öylece baktı, sanki onun kendisinden ne beklediğini hiç bilmiyormuş gibi.</p>

  <p>Maura adamın bakışlarına aynı soğuk ifadeyle karşılık verdi. "Ceset nerede?" diye sordu.</p>

  <p>"Dedektif Rizzoli'ye sormalısınız."</p>

  <p>Adam onun işini kolaylaştırmayacaktı. "O nerede peki?"</p>

  <p>Polisin yanıt vermesine fırsat kalmadan, Maura birisinin "Doktor Isles?" diye seslendiğini işitti. Takım elbiseli ve kravatlı, genç bir Asyalı sokağın karşı tarafından Maura'ya yaklaştı. "Çatıda sizi bekliyorlar."</p>

  <p>" Oraya nasıl gideceğim?"</p>

  <p>"Benimle gelin. Sizi merdivenlerden çıkarırım."</p>

  <p>"Cinayet masasında yeni misiniz? Tanıştığımızı sanmıyorum."</p>

  <p>"Kusura bakmayın, kendimi tanıtmalıydım. Ben Dedektif Johnny Tam, A-l bölgesinden. Rizzoli'nin bu mahalleden olan, çeviri yapabilecek birine ihtiyacı vardı; ben de Çinli olduğumdan, onun ekibine dahil edildim."</p>

  <p>"Cinayet masasıyla ilk kez mi çalışıyorsunuz?"</p>

  <p>"Evet hanımefendi. Hep hayalimdi. Daha iki aylık dedektifim, o yüzden epey heyecanlıyım." Adam enerjik bir şekilde, etraftaki seyircilere yana çekilmelerini emrettikten sonra Maura'yı kalabalığın içinden geçirip sarımsak ve tütsü kokan bir binanın kapısını açtı.</p>

  <p>"Mandarin dili konuştuğunuzu fark ettim. Guangzhou dili de biliyor musunuz?"</p>

  <p>"İkisini ayırt edebiliyor musunuz?"</p>

  <p>"Eskiden San Francisco'da oturuyordum. Çinli iş arkadaşlarım vardı."</p>

  <p>"Keşke Guangzhou dili konuşabilsem, ama hiç anlamıyorum" dedi Johnny, basamakları tırmanırken. "Mandarin dili de buralarda pek işe yaramıyor maalesef. Buranın köklü sakinlerinin çoğu ya Guangzhou dili ya da Taishan lehçesini konuşuyorlar. Onlarla konuşurken kimi zaman benim de çevirmene ihtiyacım oluyor."</p>

  <p>"Boston'lı değilsiniz herhalde."</p>

  <p>"New York şehrinde doğup büyüdüm. Ailem Fujian eyaletinden göç etmiş."</p>

  <p>Çatı kapısına vardılar ve dışarıya, sabahın erken saatlerinin aydınlığına çıktılar. Gün ışığı yüzünden gözlerini kısan Maura, olay yeri inceleme ekibinin çatıyı araştırdığını gördü ve birinin "Burada da bir mermi kovanı var" diye seslendiğini işitti.</p>

  <p>"Kaç etti, beş mi?"</p>

  <p>"Etiketleyip torbaya koy."</p>

  <p>Birden herkes sustu. Maura kendisini fark ettiklerini ve ona baktıklarını gördü. Hain gelmişti.</p>

  <p>"Hey doktor" diye seslenen Jane, Maura'ya yaklaştı; siyah saçı rüzgârda dalgalanıyordu. "Bakıyorum Johnny seni nihayet bulmuş."</p>

  <p>"Bu mermi kovanları nereden çıktı?" diye sordu Maura. "Telefonda ampütasyon demiştin."</p>

  <p>"Evet. Ama aşağıdaki ara sokakta Heckler - Koch marka bir otomatik tabanca bulduk. birisi burada birkaç el ateş etmiş anlaşılan. En az beş el."</p>

  <p>"Tabanca sesi duyan olmuş mu? Ne zaman ateş edildiğini aşağı yukarı biliyor muyuz?"</p>

  <p>"Tabanca susturuculu olduğundan, bir şey duyan olmamış." Jane döndü. "Kurban şurada."</p>

  <p>Galoş giyip eldiven takan Maura, Jane'i takip ederek çatının kenarında yatan, üstü örtülü cesede yaklaştı. Eğilip plastik örtüyü kaldırınca bir an konuşamadı.</p>

  <p>"Evet. Bizim de nefesimizi kesti" dedi Jane.</p>

  <p>Kadın beyazdı, otuzlarının başındaydı, zayıf ve atletikti, siyah bir kapüşonlu hırkayla siyah tayt giymişti. Cesedi kaskatı kesilmişti. Sırtüstü yatmış, göğe bakıyordu, sanki yıldızları hayran hayran seyretmek için uzanmıştı. Parlak kumral saçı ensesinde kabaca toplanıp at kuyruğu yapılmıştı. Cildi soluk ve kusursuzdu; Slav'ı andıran yüzündeki çıkık elmacıkkemikleri mankenlerinki gibiydi. Ama Maura yaraya odaklandı. Bu kesik öyle derindi ki deri, kas ve kıkırdak yarılmıştı; soluk borusunun boşluğu ve boyun omurgasının incimsi yüzeyi açığa çıkmıştı. Kesilen atardamardan fışkıran kanlar insanı şoke edecek kadar uzağa saçılmıştı ve yakındaki bir çamaşır ipinden perde gibi sarkan çarşaflan lekelemişti.</p>

  <p>"Kesik el aşağıdaki sokağa düşmüş" dedi Jane. "Heckler - Koch da. Kabzada kadının parmak izleri vardır tahminimce. Ve o elde barut izi bulacağız."</p>

  <p>Maura gözlerini cesedin boynundan zorla alıp düzgünce kesilmiş sağ bileğe odaklandı ve nasıl bir aletin kıkırdakla kemiği böyle kolayca kesebileceğini hayal etmeye çalıştı. Afallatıcı ölçüde keskin olmalıydı ve hiç tereddütsüz kullanılmıştı. Maura elin bir kılıç darbesiyle koptuğunu ve yuvarlanarak çatıdan düştüğünü hayal etti. Aynı kılıcın yerde yatan kadının ince boynunu kestiğini de hayal etti.</p>

  <p>Ürpererek ayağa kalktı ve çatıdan aşağıya, Knapp Sokağı'nın uzak ucunda durarak seyircileri geride tutan polislere baktı. Kalabalık birkaç dakikada iki misline çıkmıştı sanki, üstelik gün daha yeni başlıyordu. Meraklılar kan kokusunu her zaman alabilirler ve asla pes etmezlerdi.</p>

  <p>"Burada olmayı gerçekten istediğinden emin misin Maura?" diye sordu Jane usulca.</p>

  <p>Maura ona doğru döndü. "Neden istemeyeyim ki?"</p>

  <p>"İşe fazla mı erken geri döndün diye merak ediyorum o kadar. Zor bir hafta geçirdiğini biliyorum, dava filan yüzünden." Jane duraksadı. "Graffın durumu pek parlak görünmüyor şu an."</p>

  <p>"Görünmemeli zaten. Adam öldürdü o."</p>

  <p>"O adam da bir polisi öldürmüştü. Karısı ve çocukları olan, iyi bir polisi, itiraf etmeliyim ki, ben de kendimi kaybedebilirdim."</p>

  <p>"Yapma Jane. Graff'ı savunduğunu söyleme bana."</p>

  <p>"Ben Graff'la birlikte çalıştım, arkanı kollayacak daha iyi birini bulamazsın. Hapishaneye düşen polislere ne olduğunu biliyorsun, değil mi?"</p>

  <p>"Bu konuda kendimi savunmak zorunda kalmamalıyım. Yeterince kınama mektubu aldım zaten. Bari sen onlar gibi yapma."</p>

  <p>"Ben sadece diyorum ki, şu an hassas bir zaman. Hepimiz Graff'a saygı duyuyoruz ve o gece kendini kaybetmesinin sebebini anlıyoruz. Bir polis katili öldü ve adalet bir bakıma yerine geldi belki de."</p>

  <p>"Benim işim adaleti yerine getirmek değil. Gerçekleri söylemek sadece."</p>

  <p>Jane alaycı bir kahkaha attı. "Tabii, sen sadece gerçeklerle ilgilenirsin, değil mi?"</p>

  <p>Maura dönüp çatıdaki, suç mahallini inceleyen kriminologlara baktı. <i>Aldırma, sen işinde odaklan. Buraya sadece bu ölü kadın hakkında konuşmak için geldin, başka kimse hakkında değil.</i> "Bu çatıda ne işi varmış?" diye sordu.</p>

  <p>Jane yerdeki cesede baktı. "Hiçbir fikrim yok."</p>

  <p>"Buraya nasıl çıktığını biliyor muyuz?"</p>

  <p>"Yangın merdiveninden veya apartman merdivenlerinden çıkmış olabilir. Harrison Caddesi'nden Knapp Sokağı'na dek bu blokun tamamında, bir binanın çatısına çıkınca diğer tüm çatılara geçebilirsin. Bu binalardan herhangi birine girmiş olabilir. Veya helikopterle bırakılmış olabilir. Konuştuğumuz hiç kimse dün gece onu gördüğünü anımsamıyor. Ve biz cinayetin dün gece işlendiğini biliyoruz. Kadını bulduğumuzda cesedi yeni sertleşmeye başlamıştı."</p>

  <p>Maura dikkatini tekrar kurbana verdi ve giysilerine bakınca kaşlarını çattı. "Tuhaf, simsiyah giyinmiş."</p>

  <p>"Siyah her şeye uyar derler."</p>

  <p>"Nüfus cüzdanı?"</p>

  <p>"Nüfus cüzdanı yok. Ceplerinde üç yüz dolar ve bir Honda anahtarı bulduk sadece. Civarda aracı arıyoruz." Jane başını salladı. "Yugo kullanmaması kötü olmuş. Öyle çok Honda var ki, samanlıkta iğne arar gibiyiz."</p>

  <p>Maura cesedin üstünü örttü; açık yara, plastik örtünün altında gözden kayboldu tekrar. "El nerede?"</p>

  <p>"Torbaya kondu bile."</p>

  <p>"Bu cesede ait olduğundan emin misiniz?"</p>

  <p>Jane şaşkınlıkla güldü. "Olmama ihtimali nedir ki?"</p>

  <p>"Ben asla varsayımda bulunmam. Bunu biliyorsun." Maura sırtını döndü.</p>

  <p>"Maura?"</p>

  <p>Maura tekrar Jane'e baktı. Köreltici gün ışığında karşı karşıya durdular. Boston'daki bütün polisler onları görebiliyor, duyabiliyordu sanki.</p>

  <p>"Dava konusunda Seni anlıyorum" dedi Jane. "Bunu biliyorsun."</p>

  <p>"Ve onaylamıyorsun."</p>

  <p>"Ama anlıyorum. Umarım sen de şunu anlıyorsundur ki, gerçek dünyayla uğraşmak zorunda kalanlar Graff gibi adamlar. Cephe hattında onlar var. Adalet bilimsel deneyler kadar net değildir. Bazen çok karmaşıktır ve gerçekler durumu iyice karmaşıklaştırır."</p>

  <p>"Yalan mı söyleseydim yani?"</p>

  <p>"Asıl kötü adamların kim olduğunu unutma yeter."</p>

  <p>"İş tanımımda bu yok" dedi Maura. Çatıdan çıkıp apartman merdivenlerini indi; parlak güneşten ve Boston polis teşkilatı personelinin bakışlarından kurtulduğuna memnundu. Ama binadan çıkınca Dedektif Johnny'yle yüz yüze geldi tekrar.</p>

  <p>"Yukarısı epey kanlı, değil mi?" dedi adam.</p>

  <p>"Normalden daha kanlı."</p>

  <p>"Otopsi ne zaman peki?"</p>

  <p>"Yarın sabah yapacağım."</p>

  <p>"İzleyebilir miyim?"</p>

  <p>"İstiyorsanız buyurun, mideniz kaldıracaksa."</p>

  <p>"Akademideyken birkaç otopsi izlemiştim. Kusmamayı başardım."</p>

  <p>Maura bir an duraksayıp onu süzdü. Keyifsiz, siyah gözler ve son derece yakışıklı, keskin yüz hatları gördü, ama düşmanlık görmedi. Boston'daki bütün polislerin kendisine düşmanlık besler gibi göründüğü bir sabahta. Dedektif Jonny Tam onu yargılamayan tek polis gibiydi.</p>

  <p>"Sabah sekizde* dedi. "Orada görüşürüz."</p>
</body>
</html>
