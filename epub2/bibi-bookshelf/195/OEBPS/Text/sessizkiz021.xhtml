<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body>
  <h1>21</h1>

  <p>Frost'la Johnny onu park halindeki arabalarından seyretseler de Jane, Kevin Donohue'nun bahçe kapısının zilini çalarken kendini tehlikeli bir şekilde savunmasız hissetti. Kısa süre sonra araba yolundan iki iriyarı adam yaklaştı; ikisinin de ceketlerinin yan tarafındaki kabarıklık, tabanca taşıdıklarının göstergesiydi. Hiç soru sormadan Jane'i içeri aldılar ve kapıyı arkalarından kilitlediler. Jane altından geçtiği kemere monte edilmiş güvenlik kamerasını fark etti. Her hareketi izleniyordu.</p>

  <p>Araba yolunda adamların peşinden giderken, etrafta ağaç ve çalı olmadığını fark etti. Geniş bir çimenlikle beton bir araba yolu vardı sadece, yolun iki yanındaki çirkin lamba direklerine de güvenlik kameraları monte edilmişti, irlanda mafyasının prensi olmanın kötü yanlarının da bulunduğunun bariz kanıtıydı bu. Sürekli diken üstünde yaşardınız, çünkü eninde sonunda vurulacağınızı bilirdiniz.</p>

  <p>Donohue zengin olmasına karşın iç karartıcı bir şekilde zevksizdi; Jane eve girip de duvardaki yavan pastel tabloları görür görmez bunu fark etti. Bunlar şehirdeki bütün alışveriş merkezlerinde satılan seri üretim peyzajlara benziyorlardı. Adamlar Jane'i oturma odasına götürdüler; buradaki çok büyük bir koltukta, kurbağa gibi şişkin olan devasa bir adam oturuyordu. Altmışlarındaydı, sinekkaydı traşlıydı ve kelleşmeye yüz tutmuştu; kalın gözkapaklarının altındaki mavi gözleri parlaktı. Jane'in tanıştırılmaya ihtiyacı yoktu; Jabba the Hutt karakterine benzeyen bu adamın haz düşkünlüğüyle ve sinirliliğiyle meşhur Kevin Donohue olduğunu biliyordu.</p>

  <p>"Üstünü ara Sean" dedi birisi. Jane odada başka bir adamın, takım elbise giymiş olan sıska ve kaygılı görünüşlü bir adamın bulunduğunu fark etmemişti.</p>

  <p>Jane'i getiren adamlardan biri elinde frekans tarayıcıyla yaklaşınca Jane "Ne oluyor yahu" dedi öfkeyle.</p>

  <p>"Ben Bay Donohue'nun avukatıyım" dedi sıska adam. "Kendisi sizinle konuşmadan önce, üstünüzde dinleme cihazı bulunmadığından emin olmamız gerekiyor. Ayrıca cep telefonunuzu bize vermeniz gerekecek."</p>

  <p>"Anlaşmamızda bu yoktu."</p>

  <p>"Dedektif Rizzoli" diye gürledi Donohue, "size bir ayrıcalık tanıyorum zaten; silahınız sizde kalacak, buraya gönüllü geldiğiniz için. Ama bu konuşmanın kaydedilmesini istemiyorum. Güvenliğiniz için kaygılanıyorsanız merak etmeyin; bir terslik olursa, dışarıdaki arabalarında bekleyen iş arkadaşlarınız hemen koşup gelirler eminim."</p>

  <p>Jane'le Donohue bakıştılar bir an. Sonra Jane cep telefonunu avukata verdi ve koruma görevlisi üstünde dinleme cihazı olup olmadığını kontrol ederken kımıldamadan durdu. Ancak Sean'un bir şey bulamadığını söylemesinden sonra Donohue elini sallayarak Jane'e kanepeye oturmasını işaret etti. Jane, Donohue'yla göz hizasında olabilmek için bir koltuğa oturmayı yeğledi.</p>

  <p>"Epey ünlüsünüz" dedi Donohue.</p>

  <p>"Siz de öyle."</p>

  <p>Adam güldü. "Görüyorum ki söylenenler doğruymuş."</p>

  <p>"Söylenenler?"</p>

  <p>Adam ellerini şişkin karnının üstünde kavuşturdu. "Dedektif Jane Rizzoli. Sivri dilli. Tam bir buldok."</p>

  <p>"Bunu iltifat sayacağım."</p>

  <p>"Bu yüzden size diyorum ki, gidin başka yeri eşeleyin, kemiklerinizi başka yerde arayın. Benimle uğraşmakla zamanınızı harcıyorsunuz."</p>

  <p>"Öyle mi?"</p>

  <p>"Hakkımda bir sürü soru soruyorsunuz. Kocanız da öyle. Ah evet; kocanızla, Özel Ajan Gabriel Dean'le ilgili her şeyi biliyorum. Tencere yuvarlanmış kapağını bulmuş. Dişe dokunur bir şeyler bulacağınızı söylemiyorum, dikkatinizi çekerim. Ama hakkımda bu kadar soru sorulması, hasımlarıma güçsüzmüşüm gibi görünmeme yol açıyor. Alaşağı olmak üzereymişim gibi. Ve güçsüz görünürsem akbabalar üşüşür." Adam eğilince, göbeği kemerini kapladı. "Hiçbir şey bulamayacaksınız, tamam mı? Beni Red Phoenix'le ilişkilendiren hiçbir şey bulamayacaksınız."</p>

  <p>"Peki ya Joey Gilmore'la?"</p>

  <p>Adam iç geçirdi. "Annesi olacak cadalozla konuşmuşsunuz."</p>

  <p>"Diyor ki. Joeyle siz on dokuz yıl önce bozuşmuşsunuz."</p>

  <p>"Önemsiz bir meseleydi. Mermi parasına değmezdi."</p>

  <p>"Dışarıdan kiralık katil tuttuğunuzu göre, çok da önemsiz değilmiş demek ki."</p>

  <p>"Ne?"</p>

  <p>Jane, Donohue'nun iki korumasına göz attı. "Cebimden fotoğraflar çıkaracağım, tamam mı? Sakin olun çocuklar." iki morg fotoğrafı çıkarıp, kahve masasının üstünden Donohue'ya doğru itti. "Tuttuğunuz bütün katillerin kellesi uçuyor."</p>

  <p>Donohue fotoğraflara baktı. Jane en tuhaf olanları seçmişti. Birinde, kimliği belirsiz kadının kesik boynu görülüyordu. Diğerindeyse, kimliği belirsiz adamın kesik başı otopsi masasında, gövdenin yanında duruyordu. Bu görüntüler Jane'in istediği etkiyi uyandırdı: Donohue'nun yüzü cesetler kadar beyazlaştı.</p>

  <p>"Bunları bana neden gösteriyorsunuz ki?" diye sordu adam sert bir sesle.</p>

  <p>"Bu iki katili neden tuttunuz?"</p>

  <p>Avukat araya girdi. "Bu konuşma bitmiştir. Sean, Colin. Dedektif Rizzoli'ye kapıya kadar eşlik edin."</p>

  <p>"Kapa çeneni" dedi Donohue.</p>

  <p>"Bay Donohue, çıkarlarınızı korumak adına..."</p>

  <p>"Sorusunu yanıtlayacağım, tamam mı?" Donohue, Jane'e baktı. "Onları ben tutmadım. Şu kadının kim olduğunu bile bilmiyorum." Kimliği belirsiz kadının morg fotoğrafına yeniden ilgiyle baktı ve homurdandı. "Güzel kızmış. Yazık olmuş."</p>

  <p>"Peki ya adam? Onu tanıyor musunuz?"</p>

  <p>"Olabilir. Gözüm ısırıyor sanki. Sen ne dersin Sean?"</p>

  <p>Sean fotoğrafı inceledi. "Onu buralarda gördüm galiba. Adını bilmiyorum, ama buralı. Ukraynalı veya Rus."</p>

  <p>Donohue başını salladı. "O çocuklar baş belasıdır. Vicdan diye bir şey yoktur onlarda. Şunu söyleyebilirim ki, bu adam asla benim yanımda çalışmadı." Adam başını kaldırıp Jane'e baktı. "Asla da çalışmayacak herhalde."</p>

  <p>"Size neden inanmıyorum?" dedi Jane.</p>

  <p>"Çünkü suçlu olduğuma karar verdin bile. Bu ikisini benim tutmadığıma, annemin incili üstüne yemin etsem bile inanmayacaksın." Morg fotoğraflarını görünce şoke olan adamın yüzünün rengi ve kibri geri gelmişti. "Eh, artık yakamdan düşsen iyi olur."</p>

  <p>"Beni tehdit mi ediyorsunuz Bay Donohue?"</p>

  <p>"Zeki kızsın. Sence?"</p>

  <p>"Bence korkuyorsunuz. Bence köşeye sıkıştığınızı biliyorsunuz."</p>

  <p>"Sen mı köşeye sıkıştırdın beni?" Adanı güldü "Sen beni kaygılandıracak en son kişisin."</p>

  <p>"Bana buldok demiştiniz, hatırlıyor musunuz. Eh, arka bahçenizi eşelemeyi sürdüreceğim, çünkü orada Joey Gihnore'un kemiklerini bulacağım."</p>

  <p>"Yapma. O insanları aşçı öldürdü, sonra da intihar etti. İntihar ettiğini herkes biliyor, ama Joey'nin annesi olacak o cadaloz bu işe kafayı taktı. Bana o lanet olası mesajı göndermesinin sebebi bu."</p>

  <p>Jane donakaldı. "Size mesaj mı geldi?"</p>

  <p>"Birkaç hafta önce, Joey'nin ölüm ilanı geldi. O kadın ilanın arkasına saçma sapan bir mesaj yazmış bir de. <i>Gerçeği biliyorum.</i> Bu ne demek ki?"</p>

  <p>"Bay Donohue'yu soruşturmanızın sebebi Bayan Gilmore ise" dedi avukat, "zamanınızı boşa harcamayın."</p>

  <p>"Bu mesajları Mary Gilmore'un gönderdiğini nereden biliyorsunuz?" diye sordu Jane. "Size gelen mesaj imzalı mıydı? Gönderenin adresi var mıydı?"</p>

  <p>Jane'in söylediklerini birden anlayan avukat kaşlarını çattı. "Mesajlar mı? O kadın başka mesajlar da mı gönderdi yani?"</p>

  <p>"Başkalarına da gönderildi. Bütün Red Phoenix kurbanlarının akrabalarına. Bay Donohue'nunkine benzer mesajlar."</p>

  <p>Avukat şaşırmış gibiydi. "Bu çok saçma. Bayan Gilmore neden o insanları bu mektuplarla taciz etsin ki?"</p>

  <p>"Belki de gönderen kişi o değildir" dedi Jane.</p>

  <p>Avukatla Donohue bakıştılar. "Bunu tekrar düşünmemiz gerek" dedi avukat. "Mesele düşündüğümüzden farklı besbelli. Bu işi yapan kişi Mary Gilmore değilse... "</p>

  <p>Donohue tombul parmaklı yumruklarını sıktı. "Kimin yaptığını öğrenmek istiyorum."</p>
</body>
</html>
