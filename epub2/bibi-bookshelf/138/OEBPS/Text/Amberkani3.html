<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2><span class="uline"><b>Bölüm 2</b></span></h2>

  <p>Başımı salladım, çünkü ağzım doluydu. Bırak imparatorluk sallansın. Açlıktan ölüyordum.</p>

  <p>Duş yaptım, traş oldum, tırnaklarımı kestim, yeni çağırdığım giysilere burundum, bilinmeyen numaralardan bir numara aldım ve Bill Roth’un bölgesindeki tek Devlin’i aradım. Yanıt veren kadının sesinde doğru tını yoktu, ama yine de tanıdım.</p>

  <p>"Meg? Meg Devlin?" dedim.</p>

  <p>"Evet," diye yanıt verdi. “Siz kimsiniz?"</p>

  <p>"Merle Corey."</p>

  <p>"Kim?"</p>

  <p>"Merle Corey. Bir süre önce birlikte ilginç bir gece geçirmiştik..."</p>

  <p>"Üzgünüm," dedi. “Yanılıyor olmalısınız."</p>

  <p>"Şimdi serbestçe konuşamıyorsan, senin istediğin bir zamanda arayabilirim. Ya da sen beni ararsın."</p>

  <p>"Sizi tanımıyorum," dedi ve kapattı.</p>

  <p>Telefonun almacına bakakaldım. Kocası yanında idiyse dikkatli davranması normaldi, ama en azından beni tanıdığını ve daha sonra konuşmak istediğini belli ederdi. Beni hemen Amber’e çağıracağını tahmin ettiğim için Random’la iletişime geçmeyi ertelemiştim ve ilk önce Meg’le konuşmak istemiştim.</p>

  <p>Gidip onu ziyaret edecek zamanı bulamayacağım kesindi.</p>

  <p>Tepkisini anlayamıyordum, ama şimdilik elimden gelen buydu. Bu yüzden aklıma gelen tek şeyi yaptım. Bilinmeyen numaraları yine aradım ve Bill’in komşusu olan Hansenları aradım.</p>

  <p>Üçüncü çalışta açıldı. Bayan Hansen olduğunu çıkardığım bir ses yanıt verdi. Onunla geçmişte karşılaşmıştım, ama o tarafa yaptığım son yolculukta görüşmemiştik.</p>

  <p>"Bayan Hansen," diye başladım. “Ben Merle Corey."</p>

  <p>"Ah, Merle... Bir süre önce buralara gelmiştin, değil mi?"</p>

  <p>"Evet. Ama uzun kalamadım. Ama sonunda George ile tanışma fırsatım oldu. Uzun uzun sohbet ettik. Yakındaysa, onunla konuşmak isterim."</p>

  <p>Kadın yanıt, vermeden önce uzun bir sessizlik oldu.</p>

  <p>"George... Şey, George şu anda hastanede, Merle. Bana söyleyebileceğin bir şey mi?"</p>

  <p>"Ah, acil bir şey değil," dedim. “George’a ne oldu?"</p>

  <p>"Çok... çok kötü bir şey değil. Ayakta tedavi ediliyor, bugün kontrolü var, birkaç da ilaç alacak. Geçen ay bir tür -sinir krizi- geçirdi. Birkaç günlük hafıza kaybı yaşıyor ve sebebini anlayamıyorlar."</p>

  <p>"Bunu duyduğuma üzüldüm."</p>

  <p>"Şey, röntgenler herhangi bir hasar göstermedi. Kafasını falan vurmamış. Ve artık iyi görünüyor. Muhtemelen iyileşeceğini söylüyorlar. Ama biraz daha gözetim altında tutmak istiyorlar. Hepsi bu." Aniden, ilham gelmiş gibi sordu, “Sen onunla konuşurken nasıl görünüyordu?"</p>

  <p>Sorunun geleceğini tahmin etmiştim, bu yüzden tereddüt etmedim.</p>

  <p>"Ben onunla konuştuğumda iyi görünmüştü," diye yanıt verdim. “Ama elbette onu önceden tanımıyordum, bu yüzden farklı davranıp davranmadığını bilemiyorum."</p>

  <p>"Ne demek istediğini anlıyorum," dedi. “Eve döndüğü zaman aramasını ister misin?"</p>

  <p>"Hayır. Dışarı çıkacağım," dedim “ve ne zaman dönerim, bilmiyorum. Gerçekten de önemli bir şey değildi. Yine ararım."</p>

  <p>"Tamam, o zaman. Aradığını söylerim."</p>

  <p>"Teşekkürler. Hoşça kal."</p>

  <p>Bunu bekliyordum. Meg’den sonra. George’un tavırları çok tuhaftı. Beni rahatsız eden gerçekte kim olduğumu, Amber’i biliyor gibi görünmesiydi hatta Koz Kartı aracılığı ile giderken beni takip etmeye çalışmıştı. Hem o, hem Meg tuhaf bir şekilde kullanılmış gibiydi.</p>

  <p>Hemen aklıma Jasra geldi. Ama o Luke’un müttefiki gibi görünüyordu ve Meg beni Luke’a karşı uyarmıştı. Onu bir şekilde Jasra kontrol ediyorsa, bunu neden yapsındı ki? Mantıklı gelmiyordu. Bu tür olgulara sebep olabilecek, başka kimi tanıyordum?</p>

  <p>Başta Fiona. Ama daha sonra bu gölgeden Amber’e dönerken yanımdaydı, hatta Meg ile geçirdiğim geceden sonra, beni almıştı. Ve olayların akışı karşısında benim kadar şaşırmış görünüyordu.</p>

  <p>Lanet olsun. Yaşam çaldığınızda açılmayan ve istemediğiniz halde açılan kapılarla dolu.</p>

  <p>Geri döndüm ve yatak odasının kapısını çaldım. Flora içeri girmemi söyledi. Aynanın önünde oturmuş, makyaj yapıyordu.</p>

  <p>"Nasıl gitti?" diye sordu.</p>

  <p>"Çok iyi değil. Aslında, tamamen başarısız oldu." Telefonlarımın sonuçlarını özetledim.</p>

  <p>"Ee, şimdi ne yapacaksın?" diye sordu.</p>

  <p>"Random ile iletişime geçeceğim," dedim “ve olanları anlatacağım. Geri kalanım dinlemek için beni geri çağıracağını tahmin ediyorum. Bu yüzden hoşça kal demek istedim. Yardım ettiğin içinde teşekkürler. Romantik ilişkini bozduysam özür dilerim."</p>

  <p>Sırtı hâlâ bana dönük, aynadan kendini incelerken omuzlarım silkti.</p>

  <p>"Endişelenme..."</p>

  <p>Konuşmaya devam etti, ama cümlenin kalanını duymadım.</p>

  <p>Dikkatim Koz Kartı iletişimi gibi görünen bir şey yüzünden dağıldı. Alıcı hale geldim ve bekledim. Duygu güçlendi, ama arayanın kim olduğu belli değildi. Flora’ya sırtımı döndüm.</p>

  <p>"Merle, ne oldu?" dediğini duydum.</p>

  <p>Duygu yoğunlaşırken bir elimi kaldırdım. Uzak ucunda hiçbir şey olmayan uzun, karanlık bir tünele bakar gibiydim.</p>

  <p>"Bilmiyorum," dedim. Logrus'u çağırıp kollarından birini kontrolüm altına aldım. “Hayalet? Sen misin? Konuşmaya hazır mısın?" diye sordum. Yanıt gelmedi. Alıcı durumda beklerken bir ürperti hissettim. Daha önce buna benzer bir şeyi hiç yaşamamıştım. Öne adım atarsam başka bir yere nakledileceğimi hissediyordum. Bu bir meydan okuma mıydı? Bir tuzak mıydı? Her ne idiyse, bilinmeyenin davetini ancak bir aptalın kabul edeceğini hissediyordum. Tek bildiğim, beni kristal mağaraya geri götürebileceğiydi.</p>

  <p>"İstediğin bir şey varsa," dedim, “kendini tanıtmalı ve istemelisin. Saklambaç oynamayı bıraktım."</p>

  <p>O zaman bir varlık hissi sızdı, ama kimlik belli olmadı.</p>

  <p>"Tamam," dedim. “Ben gelmiyorum ve senin bir mesajın yok. Aklıma gelen tek diğer şey senin bana gelmek istediğin. Bu doğruysa, gel."</p>

  <p>Görünüşte boş ellerimi, sol bileğimde pozisyon alan görünmez boğma ipimi, sağ elimden uzanan Logrus ölüm şimşeğimi uzattım. Nezaketin profesyonel standartlar gerektirdiği anlardan biriydi.</p>

  <p>Karanlık tünelin içinde yumuşak bir kahkaha yankılanır gibi oldu. Ama tamamen zihinsel bir yansımaydı, soğuk ve cinsiyetsiz.</p>

  <p><i>Elbette, davetin bir hile, yanıtı geldi sonra. Çünkü sen aptal değilsin. Yine de, bilinmeyene bu şekilde hitap etmekle cesaret gösterdiğini kabul ediyorum. Neyle yüz yüze geleceğini bilmiyorsun, ama yine de onu bekliyorsun. Hatta davet ediyorsun.</i></p>

  <p>"Davet hâlâ geçerli," dedim.</p>

  <p><i>Tehlikeli olduğunu hiç düşünmedim.</i></p>

  <p>"Ne istiyorsun?"</p>

  <p><i>Sana bakmak.</i></p>

  <p>"Neden?"</p>

  <p><i>Seninle farklı koşullarda yüzleşeceğim bir zaman gelebilir.</i></p>

  <p>"Hangi koşullar?"</p>

  <p><i>Amaçlarımızın çatışacağını hissediyorum.</i></p>

  <p>"Sen kimsin?"</p>

  <p>Yine, kahkaha.</p>

  <p><i>Hayır. Henüz değil. Şimdi değil. Yalnızca sana bakmak ve tepkilerini gözlemek istiyorum.</i></p>

  <p>"Ee? Yeterince gördün mü?"</p>

  <p><i>Neredeyse.</i></p>

  <p>"Amaçlarımız çatışacaksa, bırak çatışma şimdi olsun," dedim. “Bu işin hallolmasını isterim, böylece bazı önemli işlerle ilgilenmeye devam edebilirim."</p>

  <p><i>Kibri takdir ederim. Ama zamanı geldiğinde seçme şansı sana ait olmayacak.</i></p>

  <p>"Ben beklerim," dedim, Logrus uzantımı ihtiyatla karanlık geçide uzatırken.</p>

  <p>Hiçbir şey. Uzantım hiçbir şeyle karşılaşmadı...</p>

  <p><i>Gösterine hayran kaldım. Al!</i></p>

  <p>Bir şey hızla bana doğru gelmeye başladı. Büyülü uzantım bunun yumuşak olduğunu bildirdi -bana zarar veremeyecek kadar yumuşak ve gevşek- parlak renklere bezenmiş iri, serin bir yığın...</p>

  <p>Yerimde kaldım ve gelen şeyin içinden kaynağına uzandım…daha öteye, uzağa, daha uzağa. Elle dokunulabilir, ama yumuşak: belki bir beden, belki de değil; hemen ısırarak karşılık veremeyecek kadar iri.</p>

  <p>Pek çok sert ve yeterince küçük kütleye sahip nesne, şimşek arayışıma teslim oldu. Birini yakaladım, onu tutan her ne ise oradan kopardım ve kendime çağırdım.</p>

  <p>Hızla yaklaşan kütle, Logrus çağrım ve sözsüz bir irkilme tepkisi aynı anda bana ulaştı.</p>

  <p>Çevremde havai fişekler gibi patladı: çiçekler, çiçekler, çiçekler. Menekşeler, gelincikler, nergisler, güller... Yüzlercesi odaya yağarken Flora’nın irkilmediğini duydum. İletişim o anda kırıldı. Sağ elimde küçük ve sert bir şey tuttuğumun farkındaydım. Ağır çiçek kokuları burnumu dolduruyordu.</p>

  <p>"Ne haltlar..." dedi Flora, “...dönüyor?"</p>

  <p>"Emin değilim," diye yanıt verdim, gömleğimin önünden taç yaprakları silkeleyerek. “Çiçeklerden hoşlanır mısın? Bunları alabilirsin."</p>

  <p>"Teşekkürler, ama ben daha az gelişigüzel aranjmanlardan hoşlanırım," dedi, ayaklarımın dibinde yatan parlak yığına bakarak. “Kim gönderdi?"</p>

  <p>"Karanlık bir tünelin ucundaki isimsiz biri."</p>

  <p>"Neden?"</p>

  <p>"Belki de cenaze çelengi için avans. Emin değilim. Sohbetin genel havası tehditkardı."</p>

  <p>"Gitmeden önce bunları kaldırmama yardım edersen sevinirim."</p>

  <p>"Elbette," dedim.</p>

  <p>"Mutfakta ve banyoda vazolar var. Gel."</p>

  <p>Onu takip ettim ve bir sürü vazo aldım. Yolda Logrus uzantımın getirdiği nesneyi inceledim. Altın yuvaya oturtulmuş mavi bir düğmeydi. Koyu mavi iplikleri hâlâ üstündeydi. Kesilmiş taşta kıvrımlı, dört kollu bir şekil vardı. Flora’ya gösterdim, ama başını iki yana salladı.</p>

  <p>"Hiçbir şey anlatmıyor," dedi.</p>

  <p>Elimi cebime daldırdım ve kristal mağaradan aldığım taş parçalarını çıkardım. Benziyorlardı. Düğmeyi yaklaştırdığım zaman Frakir hafifçe kıpırdandı, sonra beni mavi taşlar hakkında uyardığı halde hiçbir şey yapmadığım için uyarmaktan vazgeçmiş gibi sakinleşti.</p>

  <p>"Tuhaf," dedim.</p>

  <p>"Yatak odasındaki sehpanın üzerine biraz gül isterim," dedi Flora, “ve makyaj masasının üzerine de bir çift karışık demet. Biliyor musun, kimse bana bu şekilde çiçek yollamadı. Çok ilgi çekici bir sunum. Sana gönderildiğinden emin misin?"</p>

  <p>Anatomik ve teolojik bir şeyler hırladım ve gül goncaları toplamaya başladım.</p>

  <p>Daha sonra mutfak masasının başında oturmuş, kahve içerek düşünürken Flora, “Bu mesele biraz ürkütücü." dedi.</p>

  <p>"Evet."</p>

  <p>"Belki Random ile konuştuktan sonra Fi ile tartışmalısın."</p>

  <p>"Belki."</p>

  <p>"Hazır konu açılmışken, Random’ı araman gerekmiyor muydu?"</p>

  <p>"Belki."</p>

  <p>"Ne demek, belki? Uyarılması gerek."</p>

  <p>"Doğru. Ama güvende olmanın sorularıma yanıt bulmamı sağlamayacağını hissediyorum."</p>

  <p>"Aklında ne var, Merle?"</p>

  <p>"Araban var mı?"</p>

  <p>"Evet, birkaç gün önce aldım. Neden?"</p>

  <p>Düğmeyi ve taşları cebimden çıkardım, masanın üzerine yaydım ve onları yine inceledim. “Çiçekleri toplarken aklıma bunlardan bir tanesini nerede gördüğüm geldi."</p>

  <p>"Evet?"</p>

  <p>"Üzücü olduğu için unutmam gereken bir anı var: Julia’yı bulduğumda nasıl göründüğü. Şimdi, üzerinde mavi taşlı bir kolye olduğunu hatırlar gibiyim. Belki yalnızca bir tesadüftür, ama..."</p>

  <p>Başını salladı. “Olabilir. Ama öyle olsa bile, muhtemelen polis almıştır."?</p>

  <p>"Ah, kolyeyi istemiyorum. Ama daireyi, aceleyle çıkmak zorunda kalmasam inceleyeceğim kadar dikkatli gözden geçiremediğimi aklıma getirdi. Amber’e dönmeden önce orayı bir kez daha görmek istiyorum. O -yaratığın- nasıl içeri girdiği konusunda hâlâ şaşkınım."</p>

  <p>"Ya daire temizlendiyse? Ya da tekrar kiralandıysa?"</p>

  <p>Omuzlarımı silktim. “Öğrenmenin tek yolu var."</p>

  <p>"Tamam, seni arabamla götürürüm."</p>

  <p>Birkaç dakika sonra arabasına binmiştik ve ben yön tarif ediyordum. Güneşli, serseri bulutların gezindiği, geç akşam göğünün altında, belki, yirmi dakikalık mesafedeydi. Zamanın çoğunu Logrus güçleri ile bazı hazırlıklar yaparak geçirdim ve doğru bölgeye ulaştığımızda hazırdım.</p>

  <p>"Buradan dön ve bloğun çevresini dolan," dedim işaret ederek. “Yer bulursak nereye park edeceğini gösteririm."</p>

  <p>Park yeri vardı, o gün park ettiğim noktaya yakındı.</p>

  <p>Kaldırımın yanında durduğumuz zaman bana baktı. “Şimdi ne olacak? Daireye gidip kapısını mı çalacağız?"</p>

  <p>"Bizi görünmez kılacağım," dedim ona “ve içeri girene kadar o şekilde kalacağız. Ama birbirimizi görebilmemiz için bana yakın kalman gerekecek."</p>

  <p>Başını salladı.</p>

  <p>"Çocukken, Dworkin bir kez bana yapmıştı," dedi. “Herkesi gizli gizli izlemiştim." Güldü. “Unutmuşum."</p>

  <p>Karmaşık büyünün son dokunuşlarını bitirdim ve büyüyü gerçekleştirdim. Ben büyüyü yaparken camların ardındaki dünya loşlaştı. Arabanın yolcu tarafından inerken, sanki çevreye gri güneş gözlüklerinin ardından bakıyorduk. Yavaş yavaş köşeye yürüdük ve sağa döndük.</p>

  <p>"Öğrenmesi güç bir büyü mü?" diye sordu bana. “Kullanışlı gibi görünüyor."</p>

  <p>"Ne yazık ki evet," dedim. “En büyük dezavantajı, önceden hazır etmediysen bir anda yapamaman ve ben etmemiştim. Bu yüzden, sıfırdan başlayarak inşa etmek yirmi dakika alıyor."</p>

  <p>Büyük, eski eve giden yürüyüş yoluna döndük.</p>

  <p>"Kaçıncı kat?" diye sordu.</p>

  <p>"En üst."</p>

  <p>Ön kapıya çıktık ve kilitli olduğunu gördük. Kuşkusuz bugünlerde bu tür konularda daha özenliydiler.</p>

  <p>"Kıracak mıyız?" diye fısıldadı Flora.</p>

  <p>"Çok gürültülü olur," diye yanıt verdim.</p>

  <p>Sol elimi kapı koluna koydum ve Frakir’e sessiz bir emir verdim. Bileğimin çevresinden iki kangal çözüldü, kilit aynasına doğru ilerlerken görünür oldu ve kıvranarak anahtar deliğinin içine girdi. Ardından bir gerilme, katılaşma ve pek çok hareket geldi.</p>

  <p>Yumuşak bir tıkırtı sürgünün çekildiğini işaret etti, kapı kulpunu çevirdim ve yavaşça çektim. Kapı açıldı. Frakir bilezikliğe ve görünmezliğe geri döndü.</p>

  <p>İçeri girdik ve kapıyı sessizce arkamızdan kapattık. Dalgalı aynada yoktuk. Flora’yı merdivenlere götürdüm.</p>

  <p>İkinci kattaki odalardan hafif sesler geliyordu. Hepsi buydu. Rüzgar yok. Heyecanlı köpekler yok. Ve biz üçüncü kata ulaşmadan sesler kesildi.</p>

  <p>Julian’ın dairesinin kapısının tamamen değiştirildiğini gördüm. Diğerinden biraz daha koyuydu ve parlak, yeni bir kilidi vardı. Kapıyı hafifçe vurdum ve bekledik. Yanıt yoktu, ama yaklaşık yarım dakika sonra kapıyı yine vurdum ve yine bekledik.</p>

  <p>Kimse gelmedi. Bu yüzden kapıyı denedim. Kilitliydi, ama Frakir numarasını tekrarladı ama ben tereddütlüydüm. Son ziyaretimi hatırlayınca ellerim titremeye başladı. Paramparça cesedinin artık orada olmadığını biliyordum. Bana saldıracak bir katil hayvanın beklemediğini biliyordum. Yine de anı beni saniyelerce yerime mıhladı.</p>

  <p>"Sorun ne?" diye fısıldadı Flora.</p>

  <p>"Yok bir şey," dedim ve kapıyı ittirdim.</p>

  <p>Hatırladığım kadarıyla dairenin bir kısmı mobilyalıydı. Daireye ait olan kısmı duruyordu -divan, sehpalar, pek çok sandalye, büyük bir masa- ama Julia’nın tüm eşyaları yok olmuştu. Yerde yeni bir halı vardı, zemin yeni cilalanmıştı. Yeniden kiralanmış gibi görünmüyordu, çünkü çevrede kişisel eşyalar yoktu.</p>

  <p>İçeri girdik, ben kapıyı kapattım, üzerimizdeki büyüyü kaldırdım ve odaları dolaşmaya başladım. Büyülü peçelerimiz kalkınca daire gözle görülür derecede aydınlandı.</p>

  <p>"Bir şey bulacağımızı sanmıyorum," dedi Flora. “Cila, dezenfektan ve boya kokusu alıyorum..."</p>

  <p>Başımı salladım.</p>

  <p>"Daha sıradan olasılıklar devre dışı kaldı," dedim. “Ama denemek istediğim başka bir şey var."</p>

  <p>Zihnimi sakinleştirdim ve Logrus görüşünü çağırdım. Büyülü işlerden kalan herhangi bir iz varsa, bu şekilde bulmayı umuyordum. Oturma odasında, her şeyi olası bütün açılardan inceleyerek yavaşça dolandım. Flora ayrılıp, her şeyin altına bakmayı içeren kendi araştırmasını yapmaya koyuldu. Görünür olması olası dalga boylarını tararken, oda önümde hafifçe pırıldıyordu. en azından bu gölgede süreci tasvir etmenin en iyi yolu bu.</p>

  <p>Büyük ya da küçük, hiçbir şey incelememden kaçamadı.</p>

  <p>Ama hiçbir şey ortaya çıkmadı. Uzun dakikalardan sonra yatak odasına geçtim.</p>

  <p>Flora ani iç çekişimi duymuş olmalıydı, çünkü saniyeler içinde odaya girmiş, yanıma gelmiş, önünde durduğum çekmeceli dolaba bakıyordu.</p>

  <p>"İçinde bir şey mi var?" diye sordu, uzanıp, sonra elini geri çekerken.</p>

  <p>"Hayır. Arkasında," dedim.</p>

  <p>Çekmeceli dolabın yeri daire temizlenirken değiştirilmişti.</p>

  <p>Sağda, birkaç adım ötede duruyordu. Şimdi gördüğüm şey solunda, yukarıdaydı ve çoğunun görüş alanımda olmadığı açıktı. Dolabı tutup, sağa, eskiden durduğu yere ittirdim.</p>

  <p>"Ben hâlâ hiçbir şey görmüyorum," dedi Flora.</p>

  <p>Uzandım, elini tuttum ve gördüğüm şeyi onun da görebilmesi için Logrus gücümü uzattım.</p>

  <p>"Neden," -diğer elini kaldırdı ve duvardaki solgun dikdörtgenin üzerinde gezdirdi- “bir... bir kapıya benziyor," dedi.</p>

  <p>Dikdörtgeni inceledim. Solmuş alevlerden hafif bir çizgi. Nesnenin mühürlü olduğu ve bir süredir öyle kaldığı açıktı. Zaman içinde tamamen solup, yok olacaktı.</p>

  <p>"Bu gerçekten de bir kapı," diye yanıt verdim.</p>

  <p>Beni diğer odaya çekip duvarın diğer tarafını inceledi.</p>

  <p>"Burada hiçbir şey yok," dedi. “Buraya geçmiyor."</p>

  <p>"Şimdi fikri anladın," dedim. “Başka bir yere gidiyor."</p>

  <p>"Nereye?"</p>

  <p>"Julia’yı öldüren şeyin geldiği yere."</p>

  <p>"Açabilir misin?"</p>

  <p>"Zorunlu olduğum sürece önünde durmaya hazırım," dedim ona “ve zorlamaya." *</p>

  <p>Diğer odaya döndüm ve kapıyı yine inceledim.</p>

  <p>"Merlin," dedi, ben onunkini bırakıp, elimi önümde kaldırırken, “sence Random ile iletişime geçmen, ona neler olduğunu tam olarak anlatman ve kapıyı açmayı başarman durumunda, Gerard’ın yanında duruyor olmasını sağlaman gereken nokta bu değil mi?"</p>

  <p>"Muhtemelen," diye kabul ettim, “ama öyle yapmayacağım."</p>

  <p>"Neden?"</p>

  <p>"Çünkü bana yapmamamı söyleyebilir."</p>

  <p>"Haklı da olabilir."</p>

  <p>Ellerimi indirdim ve ona döndüm. “Haklı olduğunu itiraf etmeliyim," dedim. “Random’a her şey anlatılmalı ve ben bunu yapmayı muhtemelen zaten çok fazla geciktirdim. Bu yüzden senden şunu yapmanı istiyorum: Arabaya dön ve bekle. Bana bir saat ver. O zamana kadar dönmezsem Random ile iletişime geç, sana anlattığım her şeyi anlat, bu da dahil."</p>

  <p>"Bilmiyorum," dedi. "Ortaya çıkmazsan Random bana çok kızar."</p>

  <p>"Ona ısrar ettiğimi ve senin yapacak hiçbir şeyin olmadığını söyle. Durup düşünürsen, durum da aslında bu."</p>

  <p>Dudaklarını büzdü. “Seni bırakmaktan hoşlanmıyorum ama kalmaya da hevesli değilim. Yanına bir el bombası almak ister miydin?"</p>

  <p>Çantasını çıkarttı ve açacak oldu.</p>

  <p>"Hayır. Teşekkürler. Hem, neden yanında taşıyorsun?"</p>

  <p>Gülümsedi. “Bu gölgede hep yanımda bulundururum. Bazen kullanışlı oluyorlar. Ama tamam, gidip bekleyeceğim."</p>

  <p>Hafifçe yanağımı öptü ve sırtını döndü.</p>

  <p>"Ben dönmezsem Fiona’yı da bulmaya çalış," dedim. “Ona da tüm hikayeyi anlat. Bu konuda farklı bir bakış açısı olabilir."</p>

  <p>Başını salladı ve gitti. Kapı kapanana kadar bekledim, sonra dikkatimi parlak dikdörtgene yoğunlaştırdım. Dış hatları oldukça düzenli görünüyordu, birkaç hafifçe kalın, parlak alan ve birkaç ince, solgun kısım vardı. Duvarın yüzeyinin iki santim uzağından, çizgilerin üzerinden sağ avucumla geçtim. Bunu yaparken hafif bir iğnelenme, sıcaklık gibi bir duygu hissettim. Tahmin edilebileceği gibi, bu his parlak kısımlarda daha fazlaydı. Bunu, mührün bu alanlarda biraz daha az mükemmel olduğunun işareti olarak kabul ettim. Çok güzel. Kısa süre sonra güç kullanmamın gerekip gerekmeyeceğini anlayacaktım ve saldıracağım noktalar bunlar olacaktı.</p>

  <p>Ellerimi Logrus’un derinliklerine uzattım ve istediğim kolları ince parmaklı eldivenler gibi taktım. Metalden daha sağlam, dilden daha hassastılar. Sağ elimi en yakın noktaya, kalçamla aynı hizada hareket ettirdim. En parlak noktaya dokunduğum an eski bir büyünün zonklamasını hissettim. İttirirken uzantımı daralttım, aradan kayabilecek hale gelene kadar incelttim. O zaman zonklama istikrar kazandı. Aynı şeyi sol tarafımda, daha yüksekte bir yerde tekrarladım.</p>

  <p>Kapıyı mühürleyen gücü hissederek, ince uzantım güç matrisinin içinde zonklayarak orada durdum. Uzantılarımı önce yukarı, sonra aşağı oynatmaya çalıştım. Sağdaki, her iki yönde soldakinden biraz daha çok kayar gibi oldu, sonra bir gerginlik ve direnç onu durdurdu. Logrus’un, önümde, içimde hayalet gibi yüzmekte olan gövdesinden daha fazla güç çağırdım ve bu enerjiyi eldivenlere akıttım, ben bunu yaparken Logrus şekil değiştirmeye devam ediyordu. Bir kez daha oynatmayı denediğimde sağdaki yaklaşık otuz santim kaydı, sonra zonklama onu durdurdu; yukarıya ittirdiğimde neredeyse tepeye kadar gitti. Soldakini denedim. Tepeye kadar kaydı, ama aşağı ittirdiğimde başladığım noktanın belki on beş santim altına kadar inebildi.</p>

  <p>Derin derin nefes aldım, terlemeye başladığımı hissettim.</p>

  <p>Eldivenlere daha fazla güç pompaladım ve uzantılarını aşağıya doğru zorladım. Burada direnç daha da büyüktü ve zonklama kollarımdan geçip benliğimin merkezine aktı. Durdum, dinlendim, sonra gücü daha da yoğunlaştırdım. Logrus yine kıvrandı. İki elimi yere kadar ittirdim, sonra orada nefes nefese bir süre diz çöktükten sonra dipte ilerledim. Kapının bir daha hiç açılmamasının amaçlandığı açıktı. Bunda sanatçılık yoktu, yalnızca kaba kuvvet vardı.</p>

  <p>Güçlerim ortada buluştuğu zaman geriledim ve çıkardığım işe baktım. Sağda, solda ve dipte ince kırmızı çizgiler şimdi geniş, alev alev kurdeleler olmuştu. Zonklamalarını bizi ayıran mesafeden bile hissedebiliyordum.</p>

  <p>Durup kollarımı kaldırdım. Tepede çalışmaya başladım, köşelerden başlayıp içe doğru ilerledim. Öncekinden daha kolaydı. Açılmış kısımlardaki güçler belli bir basınç ekliyor gibiydi, ellerim ortaya doğru akıverdi. Buluştukları zaman yumuşak iç çekişe benzer bir ses duydum. Ellerimi indirdim ve çıkardığım işe baktım. Kapının dört yanı şimdi alev alev yanıyordu.</p>

  <p>Ama bundan da fazlası vardı. Parlak çizgiler çepeçevre dönüyor, dönüyor gibi görünüyordu...</p>

  <p>Orada dakikalarca kendimi toparlayarak, gevşeyerek, sakinleşerek durdum. Sinirlerimi sağlamlaştırdım. Tek bildiğim kapının başka bir gölgeye açıldığıydı. Bu her anlama gelebilirdi. Açtığım zaman bir şey dışarı sıçrayabilir, bana saldırabilirdi sanırım. Ama bir süredir mühürlü duruyordu. Muhtemelen farklı türden bir tuzak vardı. Açtığım zaman hiçbir şeyin olmaması daha olasıydı. O zaman durduğum yerden bakma ve içeri girme seçeneklerim olacaktı. Ve muhtemelen orada durup bakarken görecek çok şey bulamayacaktım...</p>

  <p>Bu yüzden Logrus kollarımı yine uzattım, kapıyı iki yandan yakaladım ve ittirdim. Sağ tarafımda bir kıpırdama hissettim, bu yüzden sol tarafı bıraktım. Sağdaki basıncı sürdürdüm ve kapı aniden içe kaydı...</p>

  <p>İnci gibi bir tünele bakıyordum, birkaç adım sonra genişliyor gibi görünüyordu. Onun ötesinde, sıcak bir yaz gününde yolun üzerindeki ısı dalgalarına benzer bir dalgalanma etkisi vardı. İçinde kırmızı lekeler ve belirsiz karanlık şekiller yüzüyordu. Belki yarım dakika boyunca bekledim, ama hiçbir şey yaklaşmadı.</p>

  <p>Sorun çıkması olasılığına karşı Frakir’i hazırladım. Logrus bağlantımı sürdürdüm. Önden uzantılarla dürtükleyerek ilerledim. Kapıdan geçtim.</p>

  <p>Arkamdaki basıncın aniden değişmesi o tarafa bir bakış fırlatmama sebep oldu. Kapı kapanmış, küçülmüştü, artık uzakta minik, kırmızı bir küp gibi görünüyordu. Elbette, bu mekanın kuralları öyle işliyorsa, attığım adımlar beni o kadar uzağa taşımış olabilirdi.</p>

  <p>Devam ettim, bana doğru sıcak bir rüzgar esti, beni çevreledi, benimle kaldı. Tünelin yanları geriledi, önümdeki manzara pırıldamaya, dans etmeye devam etti. Aniden yokuş yukarı yürümeye başlamışım gibi, adım atmak güçleşti. Görüş açımın mızıkçılık yaptığı ettiği yerin ötesinde homurdanma gibi bir şey duydum ve sol Logrus uzantım bir şeyle karşılaşarak, hafifçe sarsıldı. Frakir uzantı aracılığıyla tehditkar bir hale hissettiği anda zonklamaya başladı. İçimi çektim. Bunun kolay olmasını beklememiştim. Gösteriyi ben yönetiyor olsaydım, kapıyı mühürlemekle yetinmezdim.</p>

  <p>"Tamam, aşağılık herif! Orada kal!" diyen bir ses yukarıdan gürledi.</p>

  <p>İlerlemeye devam ettim.</p>

  <p>Ses yine geldi. “Dur dedim!"</p>

  <p>Ben ilerlerken her şey yerine oturmaya başladı ve aniden sağımda ve solumda kaba duvarlar, yukarıda bir tavan belirdi.</p>

  <p>Hepsi daralıyor, bir araya geliyordu...</p>

  <p>Yarasa kulakları olan, mor bir Buda’ya benzeyen dev, tombul bir şekil yolumu tıkadı. Ben yaklaşırken ayrıntılar netleşti: çıkık köpek dişleri, göz kapaksız görünen sarı gözler, iri el ve ayaklarda uzun, kırmızı tırnaklar. Tünelin ortasında oturuyordu ve kalkmaya yeltenmedi. Giysisi yoktu, ama şişkin göbeği dizlerinin üzerinde duruyor, cinsiyetini gizliyordu. Sesi ise boğuk ve erkeksiydi ve kokusu cinsiyetini belli edemeyecek denli pisti.</p>

  <p>"Selam," dedim. “Güzel bir gün, değil mi?"</p>

  <p>Şey hırladı ve ısı hafifçe yükselir gibi oldu. Frakir çılgına dönmüştü, onu sakinleştirdim.</p>

  <p>Yaratık öne eğildi ve parlak bir tırnakla taş zemine duman tüten bir çizgi çizdi. Önünde durdum.</p>

  <p>"Bu çizgiyi geçersen, büyücü, işin biter," dedi.</p>

  <p>"Neden?" diye sordum.</p>

  <p>"Çünkü ben öyle diyorum."</p>

  <p>"Para istersen..." diye öneride bulundum, “ne istiyorsun, söyle."</p>

  <p>Başını iki yana salladı. “Parayla geçemezsin."</p>

  <p>"Ah, sana büyücü olduğumu düşündürten ne?"</p>

  <p>Yaratığın yüzünde karanlık bir mağara açıldı ve düşündüğümden fazla sayıda diş teşhir etti. Arkalardan, derinlerden bir yerden teneke bir levha sallanıyormuş gibi bir ses geldi.</p>

  <p>"O küçük dürtüklemeni hissettim," dedi. “Bu bir büyücü numarası. Dahası, durduğun yere bir büyücüden başkası ulaşamazdı."</p>

  <p>"Bu mesleğe çok saygı beslemiyor gibisin."</p>

  <p>"Ben büyücüleri yerim," dedi bana.</p>

  <p>Bu meslekte tanıdığım bazı eski pislikleri düşünerek yüzümü buruşturdum.</p>

  <p>"Herkes hak ettiğini bulur, sanırım," dedim yaratığa. “Ee, önerin ne? Geçemiyorsan bir geçidin anlamı yok. Buradan nasıl geçebilirim?"</p>

  <p>"Geçemezsin."</p>

  <p>"Bilmecene yanıt versem bile mi?"</p>

  <p>"Bu bende işe yaramaz," dedi. Ama gözünde küçük bir parıltı yanmıştı. “Ama sırf zevk için, yeşil kırmızı olan, dönüp duran şey nedir?" diye sordu.</p>

  <p>"Sfenksi tanıyorsun!"</p>

  <p>"Lanet olsun!" dedi. “Duymuşsun."</p>

  <p>Omuzlarımı silktim. “Geçiyorum."</p>

  <p>"Bu kez değil, geçemezsin."</p>

  <p>Yaratığı inceledim. Büyücüleri durdurmak için buraya konmuşsa, büyü saldırılarına karşı özel savunmaları olmalıydı. Fiziksel savunmaya gelince, oldukça etkileyici görünüyordu. Ne kadar hızlı olduğunu merak ettim. Yanından eğilerek geçip koşabilir miydim? Bu konuda deney yapmak istemediğime karar verdim.</p>

  <p>"Gerçekten de geçmem gerek," diye denedim. “Bu acil bir durum."</p>

  <p>"Zor."</p>

  <p>"Bak, hem, sen bundan ne kazanıyorsun ki? Burada, tünelin ortasında oturmak oldukça keyifsiz bir iş gibi görünüyor."</p>

  <p>"İşimi severim. Bunun için yaratıldım."</p>

  <p>"Nasıl oluyor da sfenksin gelip gitmesine izin veriyorsun?"</p>

  <p>"Büyülü varlıklar sayılmaz."</p>

  <p>"Hım."</p>

  <p>"Bana büyülü bir varlık olduğunu söylemeye ve sonra büyülü bir illüzyon çekmeye kalkma. O tür şeylerin içini görebilirim."</p>

  <p>"Sana inanıyorum. Adın ne, bu arada?"</p>

  <p>İçini çekti. “Sohbet ederken, bana Scrof diyebilirsin. Ya sen?"</p>

  <p>"Bana Corey de."</p>

  <p>"Tamam, Corey. Burada oturup seninle gevezelik yapmaya aldırmam, çünkü kurallar bunu da içeriyor. Buna izin var. Üç seçeneğin var ve içlerinden biri var ki onu seçmen gerçekten aptalca olur. Geri dönüp geldiğin yoldan gidebilirsin ve durumunda bir değişiklik olmaz. Tam olduğun yerde, dilediğin sürece kamp yapabilirsin ve terbiyeni takındığın sürece tek bir parmağımı bile oynatmam. Yapılacak aptalca şey, çizdiğim çizgiyi geçmek olur. O zaman seni yok ederim. Burası Eşik ve ben de onun Meskun’uyum. Kimsenin geçmesine izin vermem."</p>

  <p>"Açıklamanı takdir ediyorum."</p>

  <p>"İşin parçası. Ee, neye karar verdin?"</p>

  <p>Ellerimi kaldırdım ve güç çizgileri parmak uçlarımda bıçak gibi kıvrıldı. Frakir bileğimden sarktı ve karmaşık bir desen çizecek şekilde sallanmaya başladı.</p>

  <p>Scrof gülümsedi. “Ben yalnızca büyücüleri yemem, büyülerini de yerim. Yalnızca ilksel Kaos’tan koparılmış bir varlık bu iddiada bulunabilir. Bununla yüzleşebileceğini düşünüyorsan gel."</p>

  <p>"Kaos, ha? İlksel Kaos’tan koparılmış?"</p>

  <p>"Evet. Buna karşı koyabilecek çok kişi yok."</p>

  <p>"Belki bir Kaos Lordu’nun dışında diye yanıt verdim, farkındalığımı bedenimdeki muhtelif noktalara kaydırarak. Zor iş. Ne kadar hızlı yaparsan, o kadar acılı olur.</p>

  <p>Yine teneke levhanın tangırtısı.</p>

  <p>"Bir Kaos Lordu’nun bu kadar uzağa kadar gelip bir Meskun’un üç seçeneğinden ikisini reddetmesi olasılığı ne kadar, biliyor musun?" dedi Scrof.</p>

  <p>Kollarım uzamaya başladı, öne eğilirken gömleğimin sırtının yırtıldığını hissettim. Yüzümdeki kemikler yerlerinden kaydı, göğsüm genişledi, genişledi...</p>

  <p>"Birde bir yeterli olmalı," diye yanıt verdim dönüşüm tamamlandığı zaman.</p>

  <p>"Lanet olsun," dedi Scrof, ben çizgiyi geçerken.</p>
</body>
</html>
