<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cozulme</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_10">VI.</h2>

  <p class="normal">Kalenin dibi, arka taraflarında kerpiç ev yığınlarıyla doludur. Evler öyle gelişigüzel yapılmış, öyle düzensiz yapılmıştır ki, buraya yukardan bakan birisi, bütün bu evleri tek bir ev veya bir toprak yığını sanabilir. Sokaklar dar ve düzensizdir. Şurda burda, herhangi bir zenginin hayrat olarak yaptırdığı bir çeşmenin suyu havuzundan taşmış, sokağın o bölümünü çamura belemiştir. Evler, genellikle avlulu ve iki katlıdır. Çoğunun duvarları birbirine bitişik veya müşterektir. Burada, herkes birbirini tanır, sokağın bir başında geçen bir olay, ânında öbür başında duyulur. Şehrin öbür mahallelerinde yaşayanlar, burada yaşayanlara küçümseyerek bakarlar ve herhangi bir davranışından dolayı birini kınamak istedikleri zaman “Kale dibinden mi geldin, be adam?” derler.</p>

  <p class="normal">Kerimgilin evi de şehrin bu kesimindedir.</p>

  <p class="normal">Ölüm haberi duyulunca, yakın komşular, onları sevenler, yetiştiler ve avluda toplandılar. Cenaze bu komşuların yardımıyla kaldırıldı.</p>

  <p class="normal">Akşama doğru, evde kimse kalmadı. Yatsı vakti, yeniden gelmek üzere, herkes evine dağıldı. İyilikseverin biri, Şaziyegile haber vermişti, şimdi evde yalnız bu akrabalar bulunuyordu. Ölünün helvasını da, hayırlarına, bunlar yapmayı üstlenmişlerdi. Akşam yemeğini de, geleneğe göre, komşular gönderdiler. Büyük bir ikram olarak lahmacun göndermişlerdi.</p>

  <p class="normal">Şaziye, akşama doğru, yaptıkları helvayı dağıttı.</p>

  <p class="normal">Üstünden, bütün günün sıcak güneşi geçtiği halde, avluda teneşirin konduğu yer hâlâ ıslak gibi duruyordu.</p>

  <p class="normal">Akşam yemeğinde herkes, ayrı ayrı, yemesi için birbirine ısrar etti ve herkes de, birbirine “Canım istemiyor, sen buyur” diye aynı cevabı verdi.</p>

  <p class="normal">Akşamdan sonra, birer ikişer komşular gelmeye başladı. Evdeki bütün minderler, döşekler ortaya çıkarılmış, duvarın kenarlarına dizilmişti. Gelenler, burada bağdaş kurup oturuyordu. Erkeklerse, babanın odasına gidiyorlardı. Erkeklere damat, kadınlara da Şaziye hizmet ediyordu. Şaziye, daha biri gelip de oturur oturmaz, hemen, bir kâsenin veya küçük bir sahanın içinde helva getirip misafirin önüne koyuyordu. Onlar da, ölüye rahmet dileyerek bunu yiyorlardı. Bir yandan da, kendi aralarında konuşuyorlardı.</p>

  <p class="normal">— Allah rahmet etsin, ölecek adam değildi...</p>

  <p class="normal">— Rahmetli babasından kalan malı mülkü yenmekle bitmezdi...</p>

  <p class="normal">— Gene başlarını sokacak bir dam bıraktı geriye kalanlara...</p>

  <p class="normal">— Kendi ihtiyaçlarına yetecek bir iki toprakları da varmış...</p>

  <p class="normal">— Aman bacım, ondan mı korkuyorsun, Allah deldiği boğazın rızkını da verir.</p>

  <p class="normal">— Ona ne şüphe...</p>

  <p class="normal">— Allah büyüktür, beterin beteri de var...</p>

  <p class="normal">Böyle, sessiz sessiz vakit geçiriyorlar, yatsıdan sonra gelip hatim indirecek hocaları bekliyorlardı.</p>

  <p class="normal">Yatsıya yakın, kadınların odası iyice dolmaya başlamıştı. Esasen küçük bir odaydı burası.</p>

  <p class="normal">Keriman, odanın alt yanında oturuyor, her zamanki gibi, elindeki çöpüyle oyalanıyordu. Şaziye’nin çocukları nasılsa ortalarda görünmüyordu.</p>

  <p class="normal">Ana, Keriman’ın karşısında bir yerde oturuyordu. Başı önünde, sessiz ve durgundu. Baş sağlığı dileyenlere cevap vermiyordu. Kimse de bunda olağanüstü bir şey görmüyor, durumu, kadının acısına yoruyordu. Ana, arada bir, başını kaldırıp Keriman’a bakıyordu dik dik.</p>

  <p class="normal">Sessizlik büyüyordu.</p>

  <p class="normal">Sonunda ezan okundu. Bir süre sonra da, hocalar gelip Kuran okumaya başladılar.</p>

  <p class="normal">Kadınlar, sessiz, yüzleri belirli bir anlam belirtmeksizin susuyor ve dinliyorlardı.</p>

  <p class="normal">Ana, gözleri acayip parıltılarla yere bakıyordu, baktığı yerde birini görüyormuş gibi duruyordu. Sanki, karşısında birisi konuşuyormuş da, o da onu dinliyormuşçasına duruyordu. Öyle ki, bir bakmaya, gülümsediği bile sanılabilirdi. “Kerim’i de mapusa götürdüler” diye mırıldandı. Sesi öyle derinden çıktı ki, ne söylediğini kendi bile duymadı. “Hiç de bana sormadılar, ben de ne demeye verdim ki sanki, kendileri yetiştirmişler de, emanetlerini alıyorlarmış gibi...” Düşüncesi durdu, gözü, birden, Keriman’ın elindeki çöpe takıldı. Keriman, çöpünü okşuyordu. Ana, dik, dikkatli ve sarsılmaz bir biçimde baktı çöpe ve Keriman’ın çöple oynayan ellerine. Sonra, sessizce kımıldandı yerinden ve Keriman’a doğru süzüldü. Onun, Keriman’ın yanına oturduğunu kimse fark etmedi. Ana birkaç saniye suskun oturdu, Keriman’a bakarak. Sonra, istekli:</p>

  <p class="normal">— Versene onu bana, diye fısıldadı.</p>

  <p class="normal">Keriman, anasının ne dediğini anlamadı. Anasına gülümseyerek çöpünü bir kez daha okşadı sadece. Ve sustular. Ana ısrar etti:</p>

  <p class="normal">— Versene kız o çöpü bana.</p>

  <p class="normal">Sesi nerdeyse yalvarmalıydı.</p>

  <p class="normal">Keriman, sadece gülümsedi anasına. Sesini çıkarmadı.</p>

  <p class="normal">— Hadi, ver o çöpü anana...</p>

  <p class="normal">“Aman, bu da beni hiç anlamıyor, kendisinden ilk kez bir şey istiyorum da benden esirgiyor, vay hınzır, kendisi o kadar oynadı onunla, şimdi benden esirgiyor, benden, anasından...”</p>

  <p class="normal">— Aağğğ, uğğğ...</p>

  <p class="normal">— Hadi kız...</p>

  <p class="normal">İçinin şiddeti, fısıltısına yansımadı.</p>

  <p class="normal">Durumun, kimse farkında değildi henüz.</p>

  <p class="normal">— Ver diyorum onu bana.</p>

  <p class="normal">Keriman, bu kez, anasının kendisiyle oynadığını sanıp gülümsedi, gülümsemesi yüzüne yayıldı.</p>

  <p class="normal">Ana, gerginleşiyordu. Yüz çizgileri dikleşti. Keriman bunu gördü.</p>

  <p class="normal">— Vermiyor musun?</p>

  <p class="normal">Sesinde, yalvarma ve tehdit vardı.</p>

  <p class="normal">Durum yakınlarındaki bir iki kadının dikkatini çekmiş, ama henüz, bir anlam vermeksizin bakıyorlardı. Ötekiler kendi içlerine kapanmış, dinliyor ve sallanıyorlardı.</p>

  <p class="normal">Keriman, bunun bir oyun olmadığını sezinlemişti.</p>

  <p class="normal">Ananın sesi, fısıltıdan, şiddetli, keskin bir mırıltıya doğru dönüşüyordu.</p>

  <p class="normal">— Bak, son kez söylüyorum, veriyor musun onu bana?</p>

  <p class="normal">Keriman sesini çıkarmadı, sadece anasına baktı anlamadan.</p>

  <p class="normal">Ana, birdenbire, elini, çöpe doğru attı.</p>

  <p class="normal">Keriman, bir refleksle ve hızla ellerini göğsüne doğru çekti. Ana, çöpü yakalayamamıştı.</p>

  <p class="normal">Bu kez, durumu herkes açıkça gördü.</p>

  <p class="normal">Merakla baktılar, dalgın uykularından uyanmışlardı.</p>

  <p class="normal">Ana, kendilerine bakıldığını ayırt etmemişti daha. İlk atağının yenilgisiyle, tekrar yalvardı kızına:</p>

  <p class="normal">— Ananı üzme, hadi ver...</p>

  <p class="normal">Keriman, anlamadan, anasının ne dediğini bilmeden çöpü göğsüne bastırdı.</p>

  <p class="normal">Ana:</p>

  <p class="normal">— Peki öyleyse, dedi, sesi, bu kez kendi sesi olarak duyuldu.</p>

  <p class="normal">Ok yaydan çıkmıştı.</p>

  <p class="normal">Birden kızının üstüne doğru atıldı. Durumu gören Şaziye:</p>

  <p class="normal">— Ana! diye bağırdı.</p>

  <p class="normal">Ana, kızının saçlarından yakalamış, çekiyor:</p>

  <p class="normal">— Vermiyor musun? diye bağırıyor, homurdanıyordu.</p>

  <p class="normal">Odanın içinde, birden herkes ayağa kalktı, meczup kızı, anasının elinden kurtarmaya seğirtti. Keriman, acıyla uğunuyor, kurt gibi uluyordu.</p>

  <p class="normal">Kadınlar:</p>

  <p class="normal">— Hatun, hatun, kendine gel, diye bağırıyorlardı.</p>

  <p class="normal">— Bırak kızcağızı...</p>

  <p class="normal">— Aman dayanamayacağım.. nasıl da uluyor...</p>

  <p class="normal">Ana, kızın saçını bir türlü bırakmak istemiyordu. Şaziye, ne yapacağını şaşırmış, içi dopdolu, hüngür hüngür ağlamaya başladı. Elleriyle, yüzünü kapattı. Gürültüyü duyan birkaç erkek, kadınların odasının kapısını vurdu ne olduğunu anlamak için, ama kapının vurulduğunu kimse duymadı.</p>

  <p class="normal">Sonunda, Keriman’ı anasının elinden kurtardılar. Anayı, bir kenara çektiler.</p>

  <p class="normal">— Ne istiyorsun kızcağızdan? diye sordular.</p>

  <p class="normal">Ana, duvarın dibinde, dizlerini dikmiş oturuyordu şimdi. Yüzü allak bullak olmuş somurtuyor, cevap vermiyordu.</p>

  <p class="normal">— Ne istiyorsun fıkaradan, ağzı var, dili yok...</p>

  <p class="normal">— Çekilin başımdan, gidin, hepiniz gidin, diye bağırdı kadın gücenmiş bir halle.</p>

  <p class="normal">— Ama, biz.. yani..</p>

  <p class="normal">— Ana, diye bağırdı Şaziye, anasını ikaz ederek.</p>

  <p class="normal">Kimi kadınlar:</p>

  <p class="normal">— Bizi kovuyor, iyiliğe de geçmezler, çingeneyi paşa yapmışlar da.. diye söylenerek odayı terk etmeye başladı. Şaziye, koşup onları çevirmek istediyse de aldırmadılar. Kimileri de, ısrarla, ananın ne istediğini anlamaya çalışıyordu. Şaziye, gidenleri bırakıp anasına koştu:</p>

  <p class="normal">— Ana, anacağım, n’oldu sana?</p>

  <p class="normal">Ama, anası artık kimseye cevap vermiyor, kendi kendine konuşuyordu:</p>

  <p class="normal">— Anlamıyorlar, babası onu benim için yapmıştı, diyor, gözleri anlamsız bir ışıltı içinde, bağıra bağıra ağlıyordu.</p>
</body>
</html>
