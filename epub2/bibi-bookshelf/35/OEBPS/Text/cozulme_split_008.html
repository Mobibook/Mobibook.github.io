<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cozulme</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_6">II.</h2>

  <p class="normal">Ragıp’ın evi, şehrin orta yerindeydi. Şehrin, eski merkezi burada olmakla birlikte, genişçe bir alan, şimdi terkedilmiş, orada sadece taş yapılı büyük han eskileri, kemerli, kubbeli yapılar kalmıştı. Bu yapıların çoğu yıkılmış, boş duruyordu. Yapıların, kullanılabilecek kadar sağlam kalmış oda veya bölmelerini kalaycı, demirci, bakırcı gibi esnaf, iş yeri olarak kullanıyor, genellikle taban katta olan öteki bazı odalarda da, bu esnafların bekâr kalfaları oturuyordu.</p>

  <p class="normal">Kerim, eski, taş hanın büyük, kaplama demirleri bütünüyle paslanmış, üstündeki kocaman mıhları, perçinleri yer yer sökülmüş kapısından girdiğinde, sokak lâmbaları yanmıştı. Burası, dört bir yanı odalarla çevrili, iki katlı, kocaman bir yapıydı. Üst kata çıkmak için, her bir duvar boyunca malta taşlarından ikişer merdiven yapılmıştı. Merdivenlerin taşları aşınmış, yerlerinden sökülmüştü. Avlunun şurasında burasında hurda demir yığınları duruyordu.</p>

  <p class="normal">Cümle kapısının önünü soluk bir elektrik ışığı aydınlatmaktaydı. Avluda ışık yoktu, ancak çevredeki odalardan boğuk, düzensiz ışıklar vuruyordu avluya.</p>

  <p class="normal">Kerim, cümle kapısında, hanın kahve ocakçısıyla karşılaştı. Tanışırlardı. Selamlaştılar.</p>

  <p class="normal">İçeriye, avluya girince, Ragıp’ı, cümle kapısına göre karşı, sağ köşedeki odasının kapısı önünde bekler buldu. Ragıp, Kerim’i görür görmez ona doğru yürüdü. Daha uzaktan:</p>

  <p class="normal">— İnanır mısın, saat tuttum, tam da beklediğim anda geldin, ben de seni karşılamak üzere dışarı çıkıyordum, diye bağırdı.</p>

  <p class="normal">Kerim:</p>

  <p class="normal">— Seni böyle rahat görmek beni sevindirdi, dedi.</p>

  <p class="normal">Ragıp’ın odasına girdiler.</p>

  <p class="normal">Oda, tepeden, kırk mumluk, çıplak bir ampulle aydınlanıyordu. Bilinen bir bekâr odasıydı. Duvarların kalın, kirli sıvaları dökülmüş, altından taşlar görünüyordu. Kapının karşısında, tabana ve duvara raptedilmiş tahta bir kerevet vardı. Üstüne, eski, kirli, içinden çaputları fırlamış iki büyük minder atılmıştı. Soldaki duvarın dibine bir somya konulmuştu, Ragıp’ın yatağı. Avluya bakan yönde, oldukça geniş, yüksek, üst yanı kemerli bir pencere vardı. Pencere derindi de. Aynı zamanda, bir çeşit mutfak ödevini görüyordu. Dışardan, tel örgüyle ve birbirine geçmeli demirlerle sağlam bir biçimde kapatılmıştı. Pencerenin içinde, bir takım kutular, tabak, çanak rasgele dizilmişlerdi, kirli çay bardakları, kaşıklar öyle bırakılmıştı. Bir kâse içinde zeytin, ötekinde kurumuş peynir, birkaç parça dişlenmiş, bayat ekmek parçası duruyordu. Ragıp, hasır bir iskemleyi işaret ederek:</p>

  <p class="normal">— Otur bakalım, dedi, hoş geldin.</p>

  <p class="normal">Kerim, iskemleyi altına çekti. Ragıp:</p>

  <p class="normal">— Hep bu çeşit iskemleleri sevmişimdir hayatta, dedi, insan şöyle çöke çöke oturduğunu biliyor.</p>

  <p class="normal">Kendisi de bir iskemle çekti. Daha oturur oturmaz da:</p>

  <p class="normal">— Dur yahu, dedi, niye oturdum ki ben? Çay ister misin?</p>

  <p class="normal">Kalktı. Kerim seslenmedi.</p>

  <p class="normal">— İstersin elbet. Çayım halis Seylan’dır. Geçen bir arkadaş sınır taraflarından geliyormuş, getirmiş, bize de bir pay çıktı. Biliyor musun jandarma göz açtırmıyormuş bu günlerde, sıkı kontrol varmış. Bana kalırsa kaçakçılığı önleyecekler. Neden dersen.. bu iş hükümet işi, sıkı sarıldı mı, tamamdır.</p>

  <p class="normal">Gazocağını aldı, dışarı, kapının önüne bıraktı.</p>

  <p class="normal">— Onbeş dakkada tamamdır.</p>

  <p class="normal">Yeniden içeri girdi, ispirto şişesini buldu, alıp dışarı çıktı, gazocağını yaktı.</p>

  <p class="normal">— Bir şey pişirmek benim burda epey merasimlidir ya, alıştım, on dakkada her şey şip şak.. Şimdi, dışardaki musluktan şu iki bardağı da yıkadım mı, tamamdır, hâ, elbet bir de çaydanlığı koyacağım ocağa.. Rahmetli pederim de böyle pratikti, bazı huylarım tıpkı ona çekmiş, kan işte, çekiyor. Hayatta onun kadar burnunun dikine giden adama rastlamamışımdır. Ve de onun kadar polisten az korkan insan görülmemiştir. Neden dersen, nalçacıydı kendisi, hayatta bir kez olsun polise işi düşmemişti. Ölürken bile bize nasihat çekti, ne dediği aklımda kalmadı ya, epey dokunaklı bir şeyler söylediydi. Hükümetin işine, fıkaranın cümbüşüne karışılmayacağını, ben, ilk pederden duydum ve bunu da ossaat aklıma yerleştirdim.</p>

  <p class="normal">Kerim, Ragıp’a bakıyor, hareketlerini izliyor, ama hiç de onu dinler görünmüyordu. Ragıp, çaydanlığı ocağa koymuş, bardakları da yıkayıp getirmişti. Kerim’in karşısına çektiği iskemlesine oturmuş, sırtını da somyaya dayamıştı.</p>

  <p class="normal">— Gelirsin diye bekledim ama, gelmeyeceğini biliyordum. Aklımdan üç gün mühlet verdim sana. Sabrını sınamak istedim. Kazandın. Neden dersen, beni görmemen gerekiyordu. Sahi, peder, valde nasıl?</p>

  <p class="normal">Kerim, yüzünü buruşturdu.</p>

  <p class="normal">—— İkisi de hasta.</p>

  <p class="normal">— Eski topraktan korkmayacaksın, dedi Ragıp, kolay kolay ölmezler. Ben pederden biliyorum, ölürken pek sıkıntı da vermezler insana. Su kaynıyor galiba.. bu ocak dehşettir, tamirci İlyas’tan düşürmüştüm, şu kadar zamandır kullanırım, hem de bilirsin, hor kullanırım, daha bir kez tamire gitmiş can değildir.</p>

  <p class="normal">Kalktı, dışarda ocağı söndürdü, çaydanlığı içeriye getirdi, çayını koydu, üstüne bir bez parçası örterek demlenmeye bıraktı. Yeniden gelip iskemlesine yerleşti:</p>

  <p class="normal">— Biliyor musun, bazı, aklımdan bir şey kurarım. Derim ki, şu iş şöyle şöyle olsun. Sonra beklerim, ta o iş öyle oluncaya değin beklerim. İş, beklediğim gibi çıkmazsa, çekiver kuyruğundan.. Ne diyordum? Ha, dehşet akıllısın sen, bildiğimden de fazla çıktın. Aklıma, tam üç günlük bir mühlet koymuştum. Bugün mühlet doldu ve sen geldin. Gerçi kâğıdı aldın da geldin, ama almasan da gelecektin. Bunu adım gibi biliyorum. Gelmeyecek miydin?</p>

  <p class="normal">Kerim, kısaca:</p>

  <p class="normal">— Gelecektim, dedi.</p>

  <p class="normal">— Kâğıt, sana sırf emniyet verdi. Onun için yazdım.</p>

  <p class="normal">Ragıp, yeniden kalktı, bardaklara çay koyup getirdi. Sonra.. bir yemiş sandığını yan çevirip sehpa yerine, ikisi arasındaki boşluğa yerleştirdi. Kendisi de eski yerini aldı.</p>

  <p class="normal">— Biliyor musun, bu arada, dehşet bir şeye karar verdim. Evleneceğim. Bu üç gün içinde, şurada yatarken çok değişik fikirler geldi aklıma. Kimle evleneceksin diye sorma. Bizim bu esnaf takımının güzel kızları var, eskiden bazı bazı görürdüm. Bu günler daha iyi gördüm. Böyle, burda yatarken, birden aklıma geldi. İyi fikir değil mi?</p>

  <p class="normal">Kerim:</p>

  <p class="normal">— Harika, dedi.</p>

  <p class="normal">— Elbet harika. Biliyordum bunu beğeneceğini. Ne diyordum ben? Akıllı adamsın. Şimdi sıra üç nalla bir at bulmaya geldi.</p>

  <p class="normal">Bastı kahkahayı.</p>

  <p class="normal">Çayları tazelediler. Ragıp, dudaklarında eğik bir gülümsemeyle:</p>

  <p class="normal">— Valde rahmetli hep bu günlerimi görmek isterdi. Daha onbeşimde var yoktum, beni evlendirmeye kalkıştıydı. Sonra fıkaralık falan.. ne oldu bitti, vazgeçtiler. Pederin işleri de iyi gitmiyordu. Bir yaz, beni fabrikaya koydular. Gelen malların ambalajlarını söküyorlardı, biz de, sekiz on çocuk, bunlardan çıkan çivileri doğrultuyorduk. Sabahtan akşama değin, ha babam çekiç salla. Akşama değin, hışım çıkıyordu. Sabahtan, işçi tulumu üstümde, evden çıkarken kendimi adam belliyordum. İlk günler, bu tulumun bana bayağı yakıştığını sanırdım. Mahalleden kasıntıyla geçerdim. Mektupçunun, okullu bir kızı vardı, ortaokula mı, ne gidiyordu. Evleri yolumun üstündeydi. Ben, öyle, o tulumun içinde, yassı bir kavanoz gibi kasıntıyla geçerken, sanırdım ki, o kız, pencereden gizli gizli beni gözetliyor. Düşünebiliyor musun? (Güldü.) O kızın beni gözetlediği hiç aklımdan çıkmıyordu. Hep bu düşünceyle fabrikaya gitmek için acele ederdim. Sarı benizli, gözlüklü bir kızdı. Bir kez olsun konuşmuş olayım, hak getire.. Bir gün başka bir yere tayinleri çıktı. Yahut da, o evden göçüyorlardı. Sabahleyin, ben gene aynı kasıntıyla yürürken, baktım, evlerinin önünde bir kamyona eşyalarını yüklüyorlar. Kız da, orda, kapılarının önünde duruyor. Birden beni gördü. Ben nasıl, yüzüm al al yandı, kulaklarıma kadar pancar gibi kızardığımı hissettim. Kıza, ikinci bir kez bakamadım. Feleğim şaşmıştı. O oldu gördüğüm. Akşam, gene de bir umutla eve dönüyordum, belki daha gitmemişlerdir diye. Ama pencerelerinin boş, perdesiz camlarını görünce, içimden, aşağılara doğru bir şey kayar gibi oldu. Vurulmuşa döndüm.</p>

  <p class="normal">Ragıp bir sigara yaktı. Kerim’e de tuttu.</p>

  <p class="normal">— İlk büyük aşkım oydu, diye sözünü bağladı.</p>

  <p class="normal">Kerim, hep düşünceli, suskun Ragıp’ın anlattıklarını dinliyor, “Bana bunları anlatmak için mi çağırdın?” diye düşünüyordu. Ragıp’sa, sanki hiç oralı değildi. Çay bardaklarını üçüncü kez doldurduklarında, çaydanlıkta çay da bitmişti. Kerim, istemeye istemeye içiyordu.</p>

  <p class="normal">— Az soğumuş ama, gene de tadını veriyor, dedi Ragıp, ne de olsa çaydır.</p>

  <p class="normal">Vakit ilerlemekteydi. Dışarda, herhangi bir insan sesi duyulmuyordu. Avlu çevresindeki odalardan dışarıya vuran bir iki ışık da sönmüş, hanın koca avlusu şimdi karanlık, boş, ürpertili kalmıştı. Geceyi serinleten hafif bir yel, taş duvarlara çarpıyor, duvarların oyuğunda, saçaklarda derin, duyulmaz ıslıklar çalıyordu. Kerim, sabrı nerdeyse tükenecek bir halde, sandığın üstündeki Ragıp’ın paketinden bir sigara çıkartırken, soğuk, düz bir sesle:</p>

  <p class="normal">— Daha sadede gelmeyecek misin? diye sordu. Söyle bakalım, beni niye çağırdın?</p>

  <p class="normal">— Bak, ben de bunu sana nasıl anlatayım diye düşünüyordum, dedi Ragıp, aslında hiç bir şey yok.. nasıl diyeyim.. biliyor musun hayal kurmayı severim ben. Yazık ki, çoğu kez hayal kurmaya da fırsat olmuyor. Sebepsiz bir telaş içinde yüzüp duruyoruz. Bu son günler epey düş kurdum. Hiç bir esası olmayan düşler. Onun için hep unuturum ne düşlediğimi. Biliyor musun, bir ara kaçayım, dedim bu şehirden.</p>

  <p class="normal">Kerim, sözünü kesti:</p>

  <p class="normal">— Kaçmak mı?</p>

  <p class="normal">Ragıp, duymamışça devam etti:</p>

  <p class="normal">— Alıp başımı gideyim. Nereye Allah bilir. Nere olursa olsun. Yeni bir hayat söz konusu değil bizim için artık. Biliyorum. Ama bir değişiklik.. söz gelişi bir ormana, bilmediğim yeni bir şehre gitmek. Birden öyle bir büyüsüne kapıldım ki, bunun. Kendimi sanki yeni bir hayatın içinde görür gibi oldum. Elim başımın altında, şuraya uzanmış, tatlı tatlı düşünüyordum. Bizim, şu olayın ertesi günüydü. Saat 10 mu, 11 mi, neydi. Gazeteci gelmiş, gazete satıyordu avluda. Şeytan dürttü. Kalkıp bir gazete aldım.</p>

  <p class="normal">Kerim, sabırsızlıkla:</p>

  <p class="normal">— Bu saçmalıklara hâlâ devam etmek niyetinde misin? diye sordu kızgınlıkla, bana eyvallah..</p>

  <p class="normal">Ayağa kalktı, kapıya doğru yöneldi.</p>

  <p class="normal">— Dur yahu, n’oluyorsun, diye bağırdı Ragıp arkasından.</p>

  <p class="normal">Kapıda Kerim’i yakaladı, içeriye doğru adeta sürüklemeye başladı.</p>

  <p class="normal">— Dur bakalım arkadaş, daha anlatacaklarım bitmedi. Otur şuraya. Hâ, şöyle. Niye acele ediyorsun sanki? Anlatıyorum işte.</p>

  <p class="normal">— N’olursun kısa kes, kafam karmakarışık. Şimdi düşüp bayılacağım nerdeyse.</p>

  <p class="normal">— Peki peki, öyle yapacağım.</p>

  <p class="normal">Kerim’in yüzü gerçekten de sararmış, alnı terlemişti. Ragıp endişeyle:</p>

  <p class="normal">— N’oluyor, nen var kuzum? diye sordu.</p>

  <p class="normal">— Galiba çay dokundu. Aç karnına içemem mereti.</p>

  <p class="normal">— Söylesene be birader, diye bağırdı Ragıp, evde yiyecek gani. Gel şuraya uzan biraz. Dur sana kolonya vereyim. Daha bu sabah taze yumurta almıştım. Çiğ yumurta içer misin?</p>

  <p class="normal">Kerim, Ragıp’ın somyasına uzanmıştı. Ragıp, kolonyayla Kerim’in alnını ovdu.</p>

  <p class="normal">— Çiğ içmezsen, hemen şurda kaynatırım, bi dakka bile sürmez.</p>

  <p class="normal">— Hayır, istemem, dedi Kerim, geçti.</p>

  <p class="normal">Birkaç dakika sırt üstü yattı Kerim. Sonra doğruldu, somyanın kenarına ilişti. Rengi düzelmiş, kendine gelmişti. Ragıp, az önce Kerim’in oturduğu iskemleyi altına çekmişti.</p>

  <p class="normal">— Yahu, ben de sahiden bayılacaksın sandım, rengin sapsarı geçti. İyi misin şimdi?</p>

  <p class="normal">— İyiyim, dedi Kerim, şimdi söyle bakalım, ne yapacağız, neye karar vereceğiz?</p>

  <p class="normal">— Ben de sözü oraya getiriyordum, diye çıkıştı Ragıp, ama bırakmadın ki anlatayım. Ne diyordum? Hâ, bir gazete aldım, diyordum o gün.</p>

  <p class="normal">— Düş falan da kuruyormuşsun, diye hatırlatmak istedi Kerim alayla.</p>

  <p class="normal">— Dur şimdi, karıştırma. Gazetede küçük bir haber vardı. Bir arabacının bıçaklandığını yazıyordu. Herif ölmüş.</p>

  <p class="normal">— Ölmüş mü? diye endişe ve üzüntüyle sordu Kerim. Dikkatinin canlılığını yeniden toplamıştı.</p>

  <p class="normal">— Allah kahretsin, ölmüş, dedi Ragıp hayıfla.</p>

  <p class="normal">— Peki Şadi’den ne haber?</p>

  <p class="normal">— Şadi’yi daha o gece enselemişler.</p>

  <p class="normal">Kerim, garip, durgun bir heyecana kapılmıştı.</p>

  <p class="normal">— Sana bir şey sormak istiyorum Kerim.</p>

  <p class="normal">Kerim, “sor” anlamında Ragıp’ın yüzüne baktı.</p>

  <p class="normal">Ragıp:</p>

  <p class="normal">— Şadi’ye ne kadar güvenebilirsin?</p>

  <p class="normal">Kerim’in yüzü, bu sorunun altında gizli bir anlam araştırırcasına gerildi. Bir an durdu:</p>

  <p class="normal">— Bilmiyorum, dedi.</p>

  <p class="normal">— Söyle canım bir şey, söz gelişi, şu kadar güvenirim de.</p>

  <p class="normal">— Bilmiyorum, dedi Kerim gene.</p>

  <p class="normal">— Meselâ bir nohut kadar, bir susam tanesi kadar.. bilmiyor musun?</p>

  <p class="normal">— Ne demek istiyorsun? diye sordu Kerim, gene o durgun, dirençli heyecanı içinde.</p>

  <p class="normal">— Herif bizim başımızı da yakmaya kalkışmış.</p>

  <p class="normal">— Nasıl yani?</p>

  <p class="normal">— Üç kişiydik diye ifade vermiş polise. Vay kancık, vay çukur..</p>

  <p class="normal">— İyi ama korkacak bir şey yok diyordun?</p>

  <p class="normal">— Yok elbet. Bir şey çıkmaz bunlardan. Yalnız bir mesele var, senin bıçağı bulmuşlar oralarda. Şadi, bıçağın sana ait olduğunu söylemiş.</p>

  <p class="normal">— Peki şimdi ne yapacağız?</p>

  <p class="normal">— Dur, acele etme.</p>

  <p class="normal">Ragıp, o sürekli soğukkanlılığı içindeydi. Kerimse, tuhaf bir korkuya kapılmıştı.</p>

  <p class="normal">— Ne zaman olmuş bunlar? O gece mi? diye sordu, soluğu tutularak. Heyecanı yüzünden, anlaşılmaz bir utanç duyuyordu Ragıp’a karşı.</p>

  <p class="normal">— Öyle, o gece, dedi Ragıp, biz kavşaktan ayrılıp her birimiz bir yana kaçarken, Şadi’yi koşar gören bekçiler, şüphelenip yakalamışlar. O sıra başka bekçiler de, arabanın üstünde cesedi bulmuşlar. Sorgu falan.. o gece nezarette kalmış.. biraz sıkıştırınca bizim adlarımızı da vermiş polise.</p>

  <p class="normal">Kerim, dirençli sessizliğinin anaforunda, derin bir düşünceye dalmıştı. Bacaklarının üstüne eğilmiş, iki büklüm oturuyordu. Sonunda, yüzünü Ragıp’a doğru kaldırarak:</p>

  <p class="normal">— Madem polise bizim adımızı vermiş, niye öyleyse bizi yakalamadılar? Diye sordu.</p>

  <p class="normal">Ragıp:</p>

  <p class="normal">— Bilmiyorum, dedi, işlerine akıl ermez. Bir düşündükleri vardır. Bilirsin, şüpheli kişileri bazı böyle mahsustan serbest bırakırlar, sonra da, en ummadıkları bir anda şıp diye enselerine binerler.</p>

  <p class="normal">— Yani bize de aynı oyunu mu oynuyorlar demek istiyorsun?</p>

  <p class="normal">— Bilmiyorum. Ne düşündüklerini şeytan bilir.</p>

  <p class="normal">— Madem böyle, niye bile bile oyunlarına geliyoruz?</p>

  <p class="normal">Ragıp, Kerim’in gözlerine baktı. Kımıltısız göz bebeklerinde bir gülümseme işareti var gibiydi. Gözlerini Kerim’den ayırmadan:</p>

  <p class="normal">— Akıllısın ama toymuşsun, dedi çok doğal bir sesle, asıl onların oyunlarını bozmaya kalkışmak, tam da istedikleri oyuna düşmek demektir.</p>

  <p class="normal">Kerim, isyan edercesine:</p>

  <p class="normal">— Ne yapacağız peki, diye bağırdı, armut gibi bizi devşirmelerini mi bekleyeceğiz? Asıl konuşacak şeyi konuşmuyor, gevezelik ediyorsun.</p>

  <p class="normal">Ragıp, gene soğukkanlı:</p>

  <p class="normal">— Bekleyeceğiz, dedi sadece.</p>

  <p class="normal">Kerim, dişlerinin arasından konuştu:</p>

  <p class="normal">— Kaçmaktan falan söz açan sen değil miydin az önce?</p>

  <p class="normal">Ragıp, kendini tutamadı, bir kahkaha attı:</p>

  <p class="normal">— Ben sana hayallerden bahsediyordum, o mesele başka, bu mesele başka. O türlü kaçmanın bu meseleyle ilgisi yok.</p>

  <p class="normal">— Öyle olsun. Diyelim şu andan itibaren düşünemez miyiz kaçmayı?</p>

  <p class="normal">— Sen ne diyorsun arkadaş, diye bağırdı Ragıp, yani gelip ensene binmediler diye, kendini serbest mi sanıyorsun? Göz altında olduğunu unutma, bu bir.</p>

  <p class="normal">— İkincisi?</p>

  <p class="normal">— İkincisi de, bakıyorum, sen suçu kabullenmiş gibisin. Ben bunu kabul etmiyorum. Anladın mı şimdi?</p>

  <p class="normal">— Ya Şadi’nin ifadesi?</p>

  <p class="normal">— O önemli değil, kendini kurtarmak için elbet bir şeyler söylemesi gerekiyordu. Hem adamı bıçaklarken bana mı danıştı, yoksa sana mı? Kendi kafasında zaten kurmuş bunu. Biz yanında olmasak da böyle bir halt işleyecekmiş. Biz o anda, tamamen tesadüfi bulunuyorduk onun yanında. Kafanı kullan. Bir de şu var: ben, işin gerçeğinde de kendimi olayla ilgili bulmuyorum, durum senin için de aynı.</p>

  <p class="normal">— Benim için pek aynı değil galiba, dedi Kerim tereddütle.</p>

  <p class="normal">— Sebep?</p>

  <p class="normal">— Şu bıçak meselesi..</p>

  <p class="normal">— Hâ, anladım. Bulunan bıçağın sana ait olduğunu ispat ederlerse, demek istiyorsun. Ama bunu nasıl ispat edecekler? Söyleyebilir misin? Bulunan bıçak senin değil ki.</p>

  <p class="normal">Ragıp, gözleri parlayarak dudaklarının kenarında iki çizgi, Kerim’in tâ gözlerinin içine bakıp sırıttı. Kerim, Ragıp’ın ne demek istediğini anlamamıştı.</p>

  <p class="normal">— Yani başka bir bıçak mı bulmuşlar orada?</p>

  <p class="normal">— Ah, dostum, çıldırtacaksın beni, diyerek ayağa kalktı Ragıp. Kerim’e nerdeyse acıyarak, dostça:</p>

  <p class="normal">— Bugün neyin var senin? diye sordu. Gerçekten hasta falan mısın? Üç gün mühlet vermiştim sana. Her şeyi enine boyuna düşünesin diye. Sense..</p>

  <p class="normal">— Hasta falan değilim, diye kestirip attı Kerim.</p>

  <p class="normal">— Öyleyse dinle beni. Önemli olan, orada herhangi bir bıçağın bulunması değil, bulunan bıçağın sana ait olmaması. Beni iyice anlıyor musun? Bulunan bıçak sana ait değil, bunu kafana iyi yerleştir.</p>

  <p class="normal">— Fakat..</p>

  <p class="normal">Sözünü tamamlayamadı Kerim. Şimdi, düşünceleri bambaşka bir yöne kaymıştı. Onbeş-yirmi saniye kadar sustuktan sonra:</p>

  <p class="normal">— Çok köpoğluca şeyler kurmuşsun, dedi Ragıp’ın yüzüne bakarak, yalnız bir nokta kalıyor, beni ikna etmeni istiyorum o noktada. Dediğin gibi, bizim böyle, işin içinden sıyrıldığımızı farz edelim. Şadi’yi yalnız bırakmış olmayacak mıyız o zaman? Yani, sen diyorsun ki, Şadi bizi ele vermekle kalleşlik etti, şimdi biz de aynı duruma düşmüyor muyuz?</p>

  <p class="normal">— Böyle bir şey soracağını şimdi değil, üç gün öncesinden, hatta diyelim on yıl öncesinden biliyordum.</p>

  <p class="normal">Ragıp, pencereye doğru gitti, bir zeytin tanesi alıp ağzına attı.</p>

  <p class="normal">— Biraz kurumuş ama, aldığım zaman böyle kuru değildi. Yiyen olmayınca, ekmek bayatlıyor, peynir küfleniyor, zeytin de işte böyle kuruyor. Son zamanlarda pek yiyemiyorum, eski iştahım pek kalmadı. İştahımın bu meseleyle ilgisi yok ha. Bazı, nedense böyle oluyor insan. Esasen rahmetli peder de öyle pek fazla yemeye taraftar değildi. Bir sözü vardı, ağzından hiç düşmezdi, dolu mide akla zarar derdi, nur içinde yatsın. Gerçi evimiz de, öyle yiyecekten dolup taşmıyordu. Şimdi düşünüyorum da, belki de kurnazlığından öyle konuşuyordu rahmetli. Her neyse, yemeye yemeye kupkuru bir şey olmuştu. Hani bir sopayı güneşe bırakırsın da nasıl kurur, çatlar, öyle bir şeydi, sopa gibi. Valde rahmetli de dayanıklıymış ha. Şimdi nerde öyle kadınlar? Zavallı aç kalır, susuz kalır da gık bile demezdi, sırrını kimseye söylemezdi. Vay babam, vay.. sen şimdiki kadınların bir günlük nafakasını kes bakalım.. alimallah, dünyan başına yıkılır.</p>

  <p class="normal">Ragıp, odanın ortasında küçük küçük adımlıyor, tasasız bir görünüş içinde konuşuyordu.</p>

  <p class="normal">— Bizi öyle yemeğe düşkün yetiştirmediler. Ben, onbeş-onaltı yaşlarında delikanlı adamdım, o zaman en küçük kardeşim ya üç, ya da dört yaşlarında bir şeydi, o bile alışmıştı evin o haline, bir gün ekmek diye ağladığını görmedim veledin. Gerçi hiç birimiz de onu aç bırakmazdık ya. Neyse, ne diyordum? Hâ, iştah.. iştahlı olacaksın ama, oburluğa ı’ıh.. Esasen doktorlar da..</p>

  <p class="normal">Kerim sabırsızlanmıştı. Ragıp’ın sözünü kesti:</p>

  <p class="normal">— Sorduğum sorunun cevabını ver bana, dedi öfkesini tutmaya çalışarak, masal anlatma.</p>

  <p class="normal">Ragıp, gene o tasasız görünüşüyle:</p>

  <p class="normal">— Sen bunları masal mı sanıyorsun, dedi, gerçeğin ta kendisi be bunlar.</p>

  <p class="normal">— Sorduğum soruya cevap ver, dedi Kerim değiştirmediği tavrıyla, bir buyruk gibi, kesin bir biçimde söyledi bunu.</p>

  <p class="normal">O zaman, Ragıp, az önce oturduğu iskemleyi alıp pencerenin bulunduğu duvardan yana çekti, otururken:</p>

  <p class="normal">— Hâ, şu mesele, dedi, yüzünde ezik bir gülümsemeyle.</p>

  <p class="normal">Kerim:</p>

  <p class="normal">— Evet, o mesele, dedi, seni dinliyorum.</p>

  <p class="normal">Ragıp, yumuşak bir sesle, yüzü gülümsemeye karar verememiş:</p>

  <p class="normal">— O kadar hassas olma arkadaş, dedi, önce ben senden şunu öğrenmek isterdim: ilgimiz olmayan bir cinayete bizim adımızı karıştırmak hangi dostluğa sığardı? Kafanda bunun izahı varsa, sen asıl onu açıkla bana.</p>

  <p class="normal">Kerim, bir an durdu. Ragıp’a dikkatle baktı:</p>

  <p class="normal">— İşe, hiç bu yanıyla bakmamıştım, dedi. Birkaç kere başını salladı. Yüzünde, anlatılmaz bir acı vardı. Gören, onun, nerdeyse, bir deli gibi, boş boş güleceğini sanırdı.</p>

  <p class="normal">Ragıp:</p>

  <p class="normal">— Seni anlamak daima kolay olmuştur benim için, dedi.</p>

  <p class="normal">Uzun bir süre sustular. Kaç dakika geçti böyle, bilemediler. Sonunda Kerim:</p>

  <p class="normal">— Paran var mı? diye sordu.</p>

  <p class="normal">Ragıp:</p>

  <p class="normal">— Yok, dedi, birkaç gündür, şu bitişik bakkala borçlanıyorum. O da, para borcu değil ha, ekmek falan alıyorum. Senin vaziyetin nasıl?</p>

  <p class="normal">— Benim o türlü borçlanacağım bir bakkalım da yok, dedi Kerim. Ve birdenbire gülmeye başladı. İlkin, olağan başlayan gülmesi git gide korkunç bir hal almaya başladı. Bir şey söylemek istiyor, fakat gülmesini önleyemiyor, sözü boğazına tıkanıyor, kasıklarını tutuyor, gözlerinden yaş geliyor, gülmesini bir türlü tutamıyordu. Ragıp da ona bakarak gülmeye başlamıştı. Birbirlerine bakarak solukları kesilinceye, yorgunluktan bitap düşünceye kadar güldüler. Kerim, arada bir “bakkal..” diyor, sözünü bitiremeden yeniden gülmeye başlıyordu. Böylece, gülmeleri acı verinceye kadar güldüler. Sustukları zaman, ikisinin de gözlerinden yaş boşanıyordu. Kerim:</p>

  <p class="normal">— Of, be, dedi, hiç böyle gülmemiştim son zamanlarda.</p>

  <p class="normal">Ragıp:</p>

  <p class="normal">— Ben de, dedi. Yeniden gülüştüler.</p>

  <p class="normal">Kerim:</p>

  <p class="normal">— Gideyim artık ben, dedi, vakit epey oldu. O anda da ayağa kalktı.</p>

  <p class="normal">Kapının önünde Ragıp’a:</p>

  <p class="normal">— Uyuyabilecek misin bu gece? diye sordu. Yüzü, tuhaf bir sarılık içindeydi.</p>

  <p class="normal">Ragıp:</p>

  <p class="normal">— Elbette, dedi, başka ne yapacağımı sanıyorsun?</p>

  <p class="normal">Kerim cevap vermedi. “Eyvallah” anlamında, elini başına doğru kaldırdı, gerisin geri dönüp yürümeye başladı. Avlunun ortasındayken, Ragıp, arkasından:</p>

  <p class="normal">— Kendine iyi bak, çocuk, diye bağırdı. Hanın büyük kapısından kayboluncaya kadar onu seyretti.</p>

  <p class="normal">Koskoca han, hiç bir penceresinde, hiç bir ışık kalmamacasına, bir anda, derin, uğultulu bir karanlığa gömülmüştü.</p>

  <p class="normal">Kerim, kapıdan çıktıktan sonra sağa döndü. Eve gitmek istiyordu. Sokaklar, kör ışıklarla aydınlatılmıştı, kimi yerleri karanlıktı. Eve gitmek istiyor, ama ayakları onu başka bir yöne doğru sürüklüyor, yolunu uzatıyorlardı. Sonunda, amaçsızca yürümeye başladı. Yollarda kimseler yoktu. Yakınlardan bir bekçi düdüğü duydu. “Tıpkı o gece gibi” diye geçirdi. Az sonra, yolun karanlığında bekçiyi seçer gibi oldu. Farkına varmadan, yolunu değiştirdi, bekçinin yürüdüğü yana geçti. Böylece bekçiden korkusu olmadığını anlatmak istiyordu kendisine ve bekçiye. Karşılaştıkları anda, hiç hazırlanmadan:</p>

  <p class="normal">— Selamünaleyküm, dedi bekçiye.</p>

  <p class="normal">Sesi, birdenbire, öyle doğal, öyle düşünceli çıktı ki, kendisi de şaşırdı. Zihninin, dış dünyaya bu kadar çabuk uyum yapmasına sevindi. Bekçi:</p>

  <p class="normal">— Aleykümselam, diye cevap verdi.</p>

  <p class="normal">Kerim, bekçiye daha başka şeyler söylemek istedi ama ortama uygun bir şey bulamadı. Tam bu anda, bekçi:</p>

  <p class="normal">— Geç kalmışsın hemşerim, dedi.</p>

  <p class="normal">Kerim:</p>

  <p class="normal">— Hâ öyle, dedi, bazı uyku tutmaz beni, kalkıp dolaşırım. İnsan yalnız oldu mu, ne yapacağını bilemiyor.</p>

  <p class="normal">Bekçi, bilgiç, babacan bir tavırla:</p>

  <p class="normal">— Felek, dedi, biz uyku diye can atıyoruz, kimileri de uyku tutmadı diye sokağa çıkıyor.</p>

  <p class="normal">— Ee, dünya bu, dedi Kerim, bekçiyi onaylayarak.</p>

  <p class="normal">İkisi de belirsiz bir biçimde gülümsedi.</p>

  <p class="normal">Ayrıldılar. Bekçi, düdüğünü şiddetle üfledi.</p>

  <p class="normal">Kerim, yolunun üstündeki küçük bir parka girdi. Caddeye bakan bir kanepeye çöktü. Başını, iki eliyle avuçlayarak orada kaldı. Karışık, belirsiz düşüncelere daldı. Ne kadar oturdu, ne düşündü, bilemiyordu. Evlerinin kapısına kadar dalgın yürüdü. Dış kapılarının anahtarı yoktu. Tokmağı yakaladı, yukarı doğru kaldırdı, kapıyı açtı.</p>

  <p class="normal">Babasının yattığı odanın kapısında bir an durdu, içerden babasının hırıltıyla soluk alıp verişi duyuluyordu. “Ölmemiş” diye geçirdi içinden, hiç bir belirli duyguya kapılmadan, sadece babasının ölmemiş olduğunu düşünerek.</p>

  <p class="normal">Kendi odasına geçti. Meczup kardeşi de orada yatıyordu. Soyunup yatağa girdi. O zaman, yorulmuş olduğunu hissetti. Hemen uykuya daldı. Düşünde Ragıp’ı gördü. Ragıp kendisine, “Bıçak senin değil, bıçak senin değil..” diye fısıldıyordu durmadan.</p>
</body>
</html>
