<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cozulme</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_7">III.</h2>

  <p class="normal">Güneşin, taze ilk ışıkları çoktandır döşemenin üzerinde, sessiz ve öğütücü ilerliyordu.</p>

  <p class="normal">Kerim, tanıdık sesler duymaya başladı. İlkin yalnız tanıdık, fakat anlaşılmayan bir mırıltı halinde kulağına çarpan sesler, git gide belirlenmeye, ne dediği anlaşılmaya başladı. Küçük kız kardeşinin sesiydi bu. Kendisinden büyük, fakat Keriman’dan küçük kardeşi Şaziye’nin sesiydi. Kerim, rahatsız, bulanık bir gece geçirmiş olmasına rağmen hemen uyandı, ama yataktan kalkmadı. Yüzü duvara dönük, bir süre daha yattı o durumda. Kardeşi, kocasından yakınıyor, bir yandan da, arada bir sessizce ağlıyordu. Kerim, kardeşinin ağlamasını duymuyor, hissediyordu. Şaziye’nin dört yaşlarında bir oğluyla, henüz memede sekiz aylık bir kızı vardı. Bu çocukları da yanına almıştı. Ana, kızının yakınmalarına karşı belirli bir şey söylemiyor, yalnız dövünüyor, durup durup:</p>

  <p class="normal">— Anan ölsün kızım, vay benim kara yazgılım, diyordu.</p>

  <p class="normal">Sonunda, Kerim yorganının altında döndü. O âna kadar durmadan dayısını izlemiş olan dört yaşındaki Hüsnü, onun kımıldandığını görünce hemen seğirtti, dayısının üstüne çıktı. Bunu o kadar çabuk yaptı ki, anası engel olamadı. Kerim, yüzü açığa çıkar çıkmaz bir şaplak yedi yeğeninden.</p>

  <p class="normal">Çocuk, vurduğu tokadın sevinciyle fıkır fıkır gülerken, Kerim:</p>

  <p class="normal">— Ulan şimdi seni yerim, diye sevgiyle bağırdı yeğenine ve onu kucakladı. Hemen şımaran çocuk:</p>

  <p class="normal">— Dayı, diye seslendi yaltaklanarak.</p>

  <p class="normal">— Söyle ulan.</p>

  <p class="normal">— Dayı, dedi çocuk bir kez daha.</p>

  <p class="normal">— Söyle dedim ya ulan, ne var?</p>

  <p class="normal">Çocuk, daha çok yaltaklanarak:</p>

  <p class="normal">— Bana at ol, dedi.</p>

  <p class="normal">O ara çocuğun anası, tabiîleştirmeye çalıştığı bir sesle:</p>

  <p class="normal">— Dur oğlum, diye ikaz etti çocuğu, dayını rahat bırak.</p>

  <p class="normal">Kerim:</p>

  <p class="normal">— Yok canım n’olacak ki, diye atıldı, doncak yorganın altından çıktı ve ellerini yere dayayarak at olma durumuna girdi.</p>

  <p class="normal">— Hadi sıçra bakalım, diye bağırdı çocuğa, yalnız dikkat et, bu sefer dört nala gideceğim.</p>

  <p class="normal">Çocuk, Kerim’in de yardımıyla onun sırtına bindi.</p>

  <p class="normal">Kerim, elinden geldiğince benzetmeye çalışarak at gibi kişnedi ve dört ayak üstünde odanın çevresinde hızlı hızlı dolanmaya başladı. Çocuk, düşmemek için bir yandan Kerim’in omuzlarına yapışmaya çalışıyor, bir yandan da fıkırdayıp kahkahalarla gülüyordu. Manzara çok komiğine gitmiş olacak ki, bunları seyreden Keriman da hemen elindeki çöpü atıp gülmeye başladı. Odanın çevresinde, böyle birkaç sefer yaptılar. Şaziye:</p>

  <p class="normal">— Yeter artık, dedi oğluna, dayın yoruldu.</p>

  <p class="normal">Kerim, çocuğu sırtından indirdi.</p>

  <p class="normal">— Şimdi gidip bir yüzümü yıkayım, daha ne oyunlar var bende, bak, dedi çocuğa.</p>

  <p class="normal">— Çabuk yıka ama, dedi çocuk.</p>

  <p class="normal">— Gel otur buraya, dedi Şaziye çocuğa, çok densizlik etme öyle.</p>

  <p class="normal">— Dayım bana uçurtma yapacak, diye karşılık verdi çocuk.</p>

  <p class="normal">— Kâğıttan kayık bile yapacağım, dedi dayısı.</p>

  <p class="normal">Bu arada keyfi kaçan Keriman somurtmuş, söylenerek elindeki çöpün çaputunu çekiştiriyordu. Kerim dışarıya çıkınca, çocuk da oynamak üzere ona yaklaştı.</p>

  <p class="normal">Az sonra, elindeki havluyla yüzünü kurulayarak içeri girdi Kerim. Havluyu, yatağın ayak ucuna attı, kendisi de, her zaman yaptığı gibi, yorganını sırtına çekip yatağa bağdaş kurdu. Keriman’la eğlenceli bir oyuna dalmış olan Hüsnü, dayısının yapacağı uçurtmayla kayığı bir anda unutuvermişti.</p>

  <p class="normal">Kerim, Şaziye, anaları, birkaç zaman, birbirlerinin yüzüne bakarak suskun kaldılar. Ama Şaziye konuşmak, içini boşaltmak için uygun bir fırsat bulmaya can atıyordu. Sonunda, o sessizlikleri arasında, birden:</p>

  <p class="normal">— Duydun mu kardaş başıma gelenleri, diye söze başladı.</p>

  <p class="normal">Kerim:</p>

  <p class="normal">— Hayrola bacı, n’oldu ki? Diye sordu ilgilenerek.</p>

  <p class="normal">— Evim başıma yıkıldı kardaş, diye sözüne devam etti Şaziye, beni evden kovdular. Enişten olacak herif evimi başıma yıktı. Beni dövdü, kapı dışarı etti.</p>

  <p class="normal">Şaziye, sözünü bitirmeden, yeniden ağlamaya başladı.</p>

  <p class="normal">Kerim:</p>

  <p class="normal">— Niye, sebep ne? Diye sordu tedirginlikle.</p>

  <p class="normal">Şaziye, ağlamasına engel olmaya çalışıyor, ama yapamıyordu:</p>

  <p class="normal">— Ben biliyor muyum ki? Gene huysuzluğu tuttu. Zaten huysuzluğu hiç bitmez ki. Beni kaç kereler dövmüştü, ama hiç böyle sokağa atmamıştı. Şimdi sokağa da attı.</p>

  <p class="normal">Şaziye, beş yıl kadar önce bir fırıncı işçisiyle evlendirilmişti. O zamanlar, sağlıklı, kanlı canlı bir kızdı. Evlendikten sonra sağlığı bozuldu. Kocasıyla arası hiçbir zaman iyi olmadı. Kendisinde, mahiyeti pek iyi anlaşılmayan bir takım hastalıklar ortaya çıktı. Eridi, zayıfladı. Çabucak yorulur oldu. Sinirli bir hale geldi. Kocası, yerli yersiz kendisini dövüyordu. Anasıysa, boyuna “Kocandır, sabret” diye öğüt veriyordu. Kerim, bütün bunları bilirdi.</p>

  <p class="normal">— Ne yaptım, bilmiyorum, diye sızlanıyordu Şaziye, hiç bir hizmetinde kusur etmedim. Her işine koştum. Yemeğini bir gün olsun önüne eksik çıkarmadım. Gene de şikâyetten geri durmadı. Dün kabahatim neydi, düşünüyor, düşünüyor çıkartamıyorum. Gene anası zılgıtı vermiş olacak. Gözü önüne aksın, başka ne deyim?</p>

  <p class="normal">Kerim, başını dikmiş, dinliyordu.</p>

  <p class="normal">— Burası da senin evin bacım, dedi, iki güne kalmaz düşer buraya. Felekten bir karşılaşırsak, ben diyeceğimi biliyorum kendisine.</p>

  <p class="normal">Anası, dik dik baktı Kerim’e:</p>

  <p class="normal">— Sen kendi başının çaresine bak, dedi, bu iş senin işin değil. Hem de Şaziye bugün kocasının evine dönecek.</p>

  <p class="normal">Ana, daha konuşurken, birden değişti, sesi titremeye başladı:</p>

  <p class="normal">— Dönecen mi, kara yazgılım? Diye sordu. Hem de, öğlenden bile önce. He mi?</p>

  <p class="normal">Şaziye başını salladı. Boynundaki başörtüsünün ucuyla gözlerini kuruladı.</p>

  <p class="normal">— Git, derseniz giderim, isterseniz şimdi gideyim, dedi, sizin derdiniz size yeter zati. Herif evden atınca gidecek yer bulamadım, buraya geldim.</p>

  <p class="normal">Bu kez, ana ağlamaya başladı:</p>

  <p class="normal">— Seni kovdum belleme kızım, kara yazgılım, dedi, o kadar acele değil, öğleye de kal, öğleye domatesli bulgur aşı pişireceğim senin için, istersen akşama kadar kal. Şu rafta şeker olacaktı, getireyim de ye ondan, sevaplıdır, geçende bir komşunun mevlidinden kalmıştı.</p>

  <p class="normal">Ana, bu ara kalkmış, raftan, sözünü ettiği şekeri arıyordu. Uzun süre aradıysa da bulamadı şekeri. Şaziye:</p>

  <p class="normal">— Arama ana, dedi, canım istemiyor zati.</p>

  <p class="normal">Anası:</p>

  <p class="normal">— Bilmem ki nereye koydum, diye söyleniyordu, dün de kirmanımı yitirmiştim, aradım aradım, bulamadım, en son, şu minderin üstüne koymuşum, orada buldum. Her şeyim kayboluyor bu evde.</p>

  <p class="normal">Kerim, oturduğu yerden:</p>

  <p class="normal">— Senin o mevlit okunalı altı ay oldu, ana, dedi. Boşuna arama, o şekeri de daha o gün yemiştik.</p>

  <p class="normal">Anası kıpkırmızı oldu, utandı, Kerim’e:</p>

  <p class="normal">— Sen ne biliyorsun be, diye çıkıştı, daha demincek burda gördüm ben.</p>

  <p class="normal">Fakat şekeri aramaktan da vazgeçti, gelip oturdu.</p>

  <p class="normal">Şaziye, kardeşine:</p>

  <p class="normal">— Sen nasılsın kardaşım? Diye sordu. Hallıca mısın?</p>

  <p class="normal">— Eh, bildiğin gibi bacım, iç güveysinden hallıcayım, diye cevap verdi Kerim.</p>

  <p class="normal">— Bir vukuat duydum kardaş, senin de adın söyleniyor.</p>

  <p class="normal">Kerim:</p>

  <p class="normal">— Söylerler bacım, dedi, elin ağzı torba değil ki, bağlayasın.</p>

  <p class="normal">— Bir de bıçak mı, ne bulmuşlar...</p>

  <p class="normal">— Bıçak mı? Diye sordu Kerim.</p>

  <p class="normal">— Bıçak, dedi Şaziye, seninmiş güya...</p>

  <p class="normal">— Bıçak benim değil, diye cevap verdi Kerim hiç duraksamadan, tıpkı bir makine gibi.</p>

  <p class="normal">Ana, konuşmalarını kesti, Şaziye’ye dönerek:</p>

  <p class="normal">— Biliyor musun, baban dün gece çok iyiydi, dedi, dün yatsıdan sonra yanına gittim, bana, kendisini biraz doğrultmamı söyledi. Arkasına yastık, minder koydum, doğruldu, yemeğini bile kendi eliyle yedi. Bu sabah da gittim yanına, daha sen gelmeden önce, kapıdan baktım, uyuyordu. “Uyusun fıkara” dedim kendi kendime, uyandırmaya kıyamadım. İçime öyle doğuyor ki, bu gün, yarın ayağa kalkar.</p>

  <p class="normal">— İnşallah, dedi Şaziye.</p>

  <p class="normal">— Şimdi bulgur lâpası yapacağım, bilirsin ya, çok sever, sen de severdin çocukken, “ana lâpa” diye hep ardımda dolanırdın. Dur, gazocağını yakayım bari..</p>

  <p class="normal">Kalkıp gazocağını yaktı, lâpayı pişirmeye koyuldu.</p>

  <p class="normal">Aradan birkaç saat geçmiş, pişirilen lâpa içilmiş, baba için ayrılan lâpa da soğumuştu. Ana:</p>

  <p class="normal">— Babanın lâpasını götüreyim, derken, dış kapı hızlı hızlı çalınmaya başladı. Ana:</p>

  <p class="normal">— Hadi babanın lâpasını sen götür de, ben kapıya bakayım, dedi Şaziye’ye, baban seni sever...</p>

  <p class="normal">Şaziye, lâpa sahanını alıp babasının odasına geçerken, anası da dış kapıya yönelmişti. Kapıyı açtı, orada, elinde bir kâğıtla resmî giyimli bir polis duruyordu. Polis:</p>

  <p class="normal">— Kerim burda mı oturuyor? Diye sordu.</p>

  <p class="normal">Ana, polise yukardan aşağı kısaca bir göz attıktan sonra, hiç tereddüt etmeden:</p>

  <p class="normal">— Burda oturur, diye cevap verdi, içerde kendisi, çağırayım mı?</p>

  <p class="normal">Anası, daha içeriye doğru:</p>

  <p class="normal">— Kerim, diye bağırmaya kalmadan Kerim, odanın kapısında görünmüştü bile.</p>

  <p class="normal">Polise yaklaşarak:</p>

  <p class="normal">— Buyrun, bir şey mi istiyorsunuz? Diye sordu.</p>

  <p class="normal">— Savcılığa kadar benimle geleceksiniz, dedi polis, hakkınızda bir ihbar var.</p>

  <p class="normal">Kerim, yüzü azdan sararmış:</p>

  <p class="normal">— Peki, geliyorum, dedi, fazla bir şey sormadı.</p>

  <p class="normal">Bu ara, Şaziye, babasının yattığı odanın kapısından fırlamış:</p>

  <p class="normal">— Kız ana, diye bağırıyordu, babam gitmiş herhal... Çabuk... Bir bak hele.</p>

  <p class="normal">Ana, bir anda, polisi falan unutmuş, hızla odaya seğirtti.</p>

  <p class="normal">Dayısının odadan çıktığını gören Hüsnü, kapının orda, taşlıkta belirdi.</p>

  <p class="normal">Kerim, polise:</p>

  <p class="normal">— Buyrun, gidelim, dedi.</p>

  <p class="normal">Kerim, kapıdan çıkarken, Hüsnü arkasından bağırdı:</p>

  <p class="normal">— Dayı, uçurtmamı yapmayacan mı?</p>

  <p class="normal">Kerim, yeğenine cevap vermedi, dönüp bakmadı bile.</p>

  <p class="normal">Kapıdan, daha sekiz on adım uzaklaşmadan, evden canhıraş çığlıklar duyulmaya başladı.</p>

  <p class="normal">Kerim, uzun sokağı dönünceye kadar bu çığlıkları duymaya devam etti.</p>
</body>
</html>
