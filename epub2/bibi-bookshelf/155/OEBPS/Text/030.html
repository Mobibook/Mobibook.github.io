<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Venüs</title>
</head>

<body>
  <h2 class="h21"><a id="a54"></a>Venüs</h2>

  <p class="p6">Gün ortasında hayretler içinde tutulmasını beklediğimiz güneşin isli cam parçalarına dayalı gözlerimizin önünde kaybolup gidişinin ardından yerini parlak bir yıldız almıştı:</p>

  <p class="p6">&ldquo;Venüs,&rdquo; demişti Şekina, yanındaki âşığından duyduğunu seslendirerek.</p>

  <p class="p6">Yolunu kaybetmişlere, serserilere, asilere, delilere, isyancılara, âşıklara, hacılara, şifacılara, katillere, içinde taşıdıkları elem ve kederle şu dünyaya sığamayanlara, yalnızlara, kimsesizlere, sesinden başka ses duymayan gariplere, hayalperestlere, putperestlere, körlere, dilsizlere, korkaklara, cesurlara, mahlukatlara, görünmeden aramızda dolananlara, hayallerinin peşinde koşanlara, hakikatlerin kölesi olanlara, pişmanlara, utanç içinde kıvrananlara, suçlulara, masumlara, fakirlere, zenginlere, dişilere, erkeklere, iki cinslilere, iki cins arasındakilere, çirkinlere, güzellere, bütün âleme yolunu gösteren Venüs.</p>

  <p class="p6">&ldquo;O bizim yol göstericimiz, ikinci güneşimiz, güzellik, dişilik, haz!&rdquo;</p>

  <p class="p6">Gırtlakçı&rsquo;nın yardımıyla böyle söylemişti Şekina. Haz kelimesinin karşılığını bulmakta zorlanmıştı ama.</p>

  <p class="p6">&ldquo;Cancağızım, dilim hâlâ o kadar iyi değil,&rdquo; demişti, âşığına bakarak.</p>

  <p class="p6">Doğru söylüyordu.</p>

  <p class="p6">Çareyi Şekina&rsquo;sının anadilini öğrenmekte bulan Gırtlakçı:</p>

  <p class="p6">&ldquo;Bakayım, nesi var dilinin?&rdquo; diye şakalaşmaktaydı, güneş tutulmasını şeytanın işi addedenlerin çıkardığı sağır edici tencere, tava, teneke gürültüsü arasında.</p>

  <p class="p6">Şişkin bir ibibik gibi başının üstünde duran fesinin püskülüne mukayyet olamayan Şekina, neredeyse ağzını âşığının ağzına dayayacaktı ki kendisinin babamın kılığında ve benim yanlarında olduğumu hatırlayıp geri çekildi. Bir erkek gibi, babam gibi bakmaya çalıştı güneşin tutulduğu ufka. Gürültü öyle rahatsız ediciydi ki sırf bu yüzden kısarak baktı gözlerini.</p>

  <p class="p6">Daha biraz önce o ufukta, ucu bucağı olmayan mavi, sessiz, üstü örtülü, havaya resmedilmiş gibi ama bir çığlık atınca gözden kayboluverecekmiş gibi duran İstanbul şimdi kapkaranlık bir perdenin ardında kalmış, hiç bu kadar uçucu ve esrarlı görünmemişti gözümüze.</p>

  <p class="p6">Bana göbek adımı veren yıldız işte o karanlığın ortasında ışıldıyordu.</p>

  <p class="p6">Kazadan sonra gözümü dünyaya açtığımda da gördüğüm buydu. Yumuşak bir karanlığın içinde parlayan Venüs.</p>

  <p class="p6">Kaza. Bir defasında Doktor Turan&rsquo;ın benimle ilgili tuttuğu notları görmüş, merakla karıştırmıştım sayfaları. Hayatımın en büyük heyecanıydı. Sanki sonunda kendimi tanıyabilecek, kendimi çözebilecektim. İnsanın en büyük muamması kendisidir. Ruhudur, ruhunda olup bitenlerdir.</p>

  <p class="p6">Doktor Turan güzelim elleriyle tuttuğu notlarda, &ldquo;Kazadan sadece bir kere söz etmişti,&rdquo; diyordu. &ldquo;Kaza hiçbir kırıntısını peşinde dolanan kuşa, (Bu, Doktor Turan&rsquo;ın ta kendisi mi oluyordu acaba?) ufalamadığı bir ekmek parçası gibiydi. Sonra bir gün aniden baştan sona anlatıverdi. Felaketlerin başlangıcı olarak gördüğü güneş tutulmasından söz ederken...&rdquo;</p>

  <p class="p6">Beklemem icap ederken, masasını gizlice karıştırmaya koyulmuştum. Yakalanmaktan dolayı mahcup olacağım korkusuyla da bu kadarını okuyabilmiştim. Masasının üzerinde karısının ve kızının fotoğrafı vardı. O kadının yerine geçebilmeyi, bilseniz ne kadar çok isterdim. Sonra buna, başkasının yerine geçmeye teşne oluşuma gülümsemiştim. Çocukluğum, gençliğim bunu yapanların arasında geçmişti.</p>

  <p class="p6">Kaza bir bakıma bana bir başkasının yerine geçme fırsatı vermişti. Peki kaza nasıl oldu? Ne zaman, nerede? Kaza dediğim şey neydi? Çocuklarımdan ayrı kaldığım bir Anadolu seyahati esnasında oldu bu kaza. İstanbul&rsquo;da bırakmak mecburiyetinde kaldığım büyüğüm yirmi, küçüğüm on bir aylıktı. Yanımda otururken düşmemek için baş başa verdikleri bir fotoğraflarını taşıyordum. Babamın elinden çıkma artık kelimesi kelimesine ezberlediğim hatıraların, &ldquo;Arnavut inadım beni gül bahçesinin dibine kadar götürdü. Bu da kâh ağlaya zırlaya, kâh düşe kalka peşim sıra koştu. Müstakbel kancığımı zıvanadan çıkarmanın yolunu bulmuştum! O kısacık mesafede evlilik denilen şeyi de hoppala denize atmalı diye düşünmüştüm,&rdquo; yazılı bana neşeli güzel günlerimin de olduğunu hatırlatan incecik defterciğin arasında.</p>

  <p class="p6">Adnan Bey uzun sürecek bu seyahatinde kendisine refakat etmem konusunda çok ısrarcı davranmıştı. Bu sebepten küçüğümü memeden kesmem icap etmişti. Anadolu&rsquo;nun ücra şehirlerinden telefon bağlatıp konuşmak mümkün olmadığından İstanbul&rsquo;a çocukların dadısına çektiğim telgraflara, &ldquo;Pek ağlıyor, sizi arıyor,&rdquo; cevabı geliyordu.</p>

  <p class="p6">Küçüğümün hakkı olan sütler göğüslerimi şişirmişti. Emziremediğimden ellerimle sağıyordum göğüslerimi. Kirli çatlak, pis bir otel lavabosuna boşaltıyordum sonra sütümü. Ağlıyordum. Dayanamıyordum. Sonunda bavulumu topladığım gibi trenin yolunu tutmuştum. Ne işim vardı benim bu manasız yolculukta? Hera da bizimleydi. Vazifesi gereği Vali Bey ile görüşmeye Hükümet Konağı&rsquo;na giden ağabeyine telefon bağlatmış, &ldquo;Yetiş ağabey, seninki İstanbul&rsquo;un yolunu tuttu,&rdquo; demişti. Beni yolumdan döndürme konusundaki ısrarlarını anlamakta güçlük çekiyordum. O seyahatteki varlığımın ne ifade ettiğinin farkında değildim. Kazayı planlıyor olamazlardı. Yıllarca düşündüm, bunun esrarını çözemedim.</p>

  <p class="p6">Çocuklarımı çok özlemiştim. Onların yanına, İstanbul&rsquo;a dönmek istiyordum. Kocam beni zorla trenden indirdi. Bir parçasına yapıştım trenin. Direndim. Beni İstanbul&rsquo;a çocuklarımın yanına götürecek o trenden kopmak istemedim.</p>

  <p class="p6">&ldquo;Ağır psikolojik şiddet gördüğünüzü hiç düşündünüz mü?&rdquo; diye sormuştu Doktor Turan.</p>

  <p class="p6">&ldquo;Hayır,&rdquo; demiştim, insan içinde bulunduğu durumu idrak edemez. Manzaranın içindeyken onu görememek gibi. Biraz dışına savrulmak gerekir hadiselerin, işte kaza bana bu fırsatı verecekti.</p>

  <p class="p6">Kocam bana bir iğne yapmıştı. Söylemiştim, hekimdi zira. Kadın Doğum Mütehassısı. Anadolu&rsquo;nun köylerini karış karış gezip neredeyse zorla kürtaj yapıyordu. Devlet onu ebeleri eğitmek, kabaca bir sağlık taraması yapması için görevlendirmişti. İstanbul gazetelerinden birisi çıkacağı bu zorlu görevi haber yapmış, nedimesi ve hemşiresiyle birlikte açıklamasında bulunmuşlardı. Yanındaki iki kadının varlığıyla gittiği köylerde, kasabalarda güven yaratıyordu.</p>

  <p class="p6">Kanımca zorla düşüklere neden oluyordu. Bebeğin sakat deyip zoraki kürtajlar yapıyordu. Bir bebek yerine kocaman bir ur, cansız bir et topağı taşıyorsun dedikleri vardı.</p>

  <p class="p6">Peki bunu niye yapıyordu?</p>

  <p class="p6">Hasta olan oydu. Kız kardeşiyle birlikte bir akıl hastanesinde yatması icap eden oydu.</p>

  <p class="p6">&ldquo;Köylülerin üremesini istemiyorum,&rdquo; demişti bir defasında. Erzincan&rsquo;da bir otel odasında kendisini dünyalar hediye edilmiş gibi sevindiren bir şişe viskiyi kafaya dikmişken:</p>

  <p class="p6">&ldquo;Almanya&rsquo;da ihtisasımı yaparken tanıyıp hayran olduğum o Führer gibi bir lider olmak isterdim. Onun yaptığını bir doktor olarak pekâlâ yapabileceğimi düşünüyorum. Vaktiyle bu topraklarda yaşayanları nasıl seyrelttik? Gör bak, Almanlar bir zamanlar Anadolu&rsquo;da gördüklerini yapmaya hazırlanıyorlar şimdi.&rdquo;</p>

  <p class="p6">Bavulum trende kalmıştı. Üzerimdeki biricik entariyle seyahat edecektim bundan böyle.</p>

  <p class="p6">&ldquo;Hera, çık çarşıya da şunun üstüne başına bir şeyler al.&rdquo;</p>

  <p class="p6">Devamlı incitilmek insanı mahveder. Bir yaprak rüzgârın önünde durabilir mi? İncitilirseniz, ruhunuz, benliğiniz de öyle savrulur, derbeder olur. Sonunda benim gibi hissiz, cansız, ruhsuz kalırsınız. O hayattan kurtulacak gücü kendinizde bulamaz, bir cinnete yuvarlanırsınız.</p>

  <p class="p6">Kaza günü bir bataklığın kenarında durmuştuk.</p>

  <p class="p6">Hastalıklı ruhlarıyla, içlerindeki pisliklerle yüzleşmek ister gibi inmişlerdi bozuk yollarda savrula titreye giden kimi zaman yolun bittiği yerlerde bıraktığımız aracımızdan.</p>

  <p class="p6">&ldquo;Sen de gelsene,&rdquo; demişti Adnan. Fokurdamasının sesini duyduğum bataklığın tam kenarındaydılar. Ay, başucunda Venüs yıldızıyla birlikte doğmaktaydı.</p>

  <p class="p6"><a id="a55"></a><span class="t12">&nbsp;</span></p>
</body>
</html>
