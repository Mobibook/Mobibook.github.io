<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Düello</title>
</head>

<body>
  <h2 class="h21"><a id="a22"></a>Düello</h2>

  <p class="p6">&ldquo;Düello dediğiniz şey hemen olmaz. Bir kere Edirne&rsquo;ye varmıştık. Kadıya varıp izin almak gerekirdi ki ortada tuhaf mı tuhaf bir durum var idi: Bir kadın ile bir erkeğin düelloya tutuştuğu nerede görülmüştü?</p>

  <p class="p6">&ldquo;Düelloya tutuşacağız!&rdquo; inadı bize bir konak parasına mal oldu. Osmanlı karnını rüşvetle doyurur olmuştu. Bir kese altını önüne attığımızda, &ldquo;Ben düelloya tutuşan taraflardan birisinin karı olduğunu bilmiyor idim derim,&rdquo; dedi Kadı Hazretleri. &ldquo;Buna rağmen sağ kalan olursa onu zindana atmak gerekir ki o da kaçıvermiş derim,&rdquo; diye devam etti Kadı Hazretleri. Üçüncü kese altında ise nihayet &ldquo;&lsquo;Ne gördüm, ne duydum. Böyle bir şey olmamıştır Edirne&rsquo;de,&rsquo; der çıkarım işin içinden,&rdquo; dedi Kadı Hazretleri.</p>

  <p class="p6">Edime Kadısı&rsquo;nın bizden kopardığı küçük servetle diktiği konağı çok sonra gidip gördüm. Ah o seyahatimde düelloya tutuştuğumuz çayır çimeni de gördüm! Ahali üzerine yayılmış, kuzu çevirip baklava börek yiyor, bir grup çingene çala oynaya aralarında dolaşıyordu. Neyse, çok zevksiz yapılmıştı bu rüşvet yiyici Kadı Efendi&rsquo;nin köşkü. Burada, âşığının üstünde can vermiş ki bundan dolayı konağın adı halk arasında &ldquo;Âşık Öldüren Konağı&rdquo; oluvermiş.</p>

  <p class="p6">Abdülhamit saray bahçesindeki oyuncak gemileri yüzdüreceğine bu Kadıları bacağından astırmalıydı bence!</p>

  <p class="p6">Kadı Efendi&rsquo;den &ldquo;Kimse görmeyecek, kimse bilmeyecek,&rdquo; sözünü aldıktan sonra iş kolaydı. İyi bir uyku, şekerli bir kahve. Ama hepsinden önce iki rekat namazımı kıldım. Hanın yan odasında kalan karıcığım sanmıyordum ki hayatında bir kere yüzünü secdeye sürmüş olsun. Biz Arnavutlar arasındaki dedikoduya göre Prens Hazretleri&rsquo;nden olma, Rus dadısından doğmaydı. Güya, onu doğururken ölen anacığı prens sülalesine bir evlat veremiyordu. Bu hikâyede asıl ölmesi gereken Rus dadı idiyse de Prens Hazretleri bu kadına abayı yaktığından, başkası doğuracak olsa bile nihayet anne olacağını uman karısını öldürmüş idi. Dedikodu baldan tatlı! Belki yeri geldiğinde bu hikâyeyi dallandırıp budaklandırırım ama şunu bilin isterim, Prens Hazretleri daha önce sözünü ettiğim üzere biz Arnavut erkeklerinin kitabında yazmaz o mundar sevgiden de hoşlanır imiş. Yani, bu Rus dadı geldiğinde zaten başkasından hamile imiş. O başkasının da kendisi gibi Rus olduğunu söylersem, varın gerisini siz düşünün: Demek insan nasıl yetiştiriliyorsa öyle oluyordu. Yani, benim karıcığım bir Arnavut gibi yetiştirilmiş ve böyle olmuş da olabilirdi.</p>

  <p class="p6">Ertesi gün düelloya tutuşacağımız meydana vardığımızda bütün Edirneli oradaydı. Panayır meydanına çevirmişlerdi ki ortalığı &ldquo;Bre böyle düello mu edilir?&rdquo; dedim ben. Karıcığım da bu kanaatteydi ve atlarımızı oradan sürüp uzaklaştık, ertesi gün için kimsenin bilmediği bir saatte ve köşecikte sözleştik.</p>

  <p class="p6">Atlarımızla sislerin içinden çıkıp birimize ya da her ikimize birden mezar olacak meydana geldik, içimden oracıkta da iki rekat namaz kılmak geldi. Namazımın nuruyla düelloyu neredeyse yapılmaz kılacak sis uçtu gitti. Gökten inen çiğ taneleri billur bir ışığın altında parıl parıl parlamaya başladılar. İbadetime, sağ ve sol omzumun üzerindeki melekleri selamlayarak son verirken benimkisini biraz ötede dağ gibi dikilmiş durur gördüm. El ayalarım gövdesinin önüne döndürmüş tam tamına bir dağ gibi duruyordu karşımda. Meğer onun ibadeti de buymuş!</p>

  <p class="p6">Şahidimiz -eski usul- bütün kuşları havalandıran borusunu üfledi. Belli ki düzlüğün sırt verdiği tepelerde domuz, geyik, ceylan, kurt, çakal sürüleri vardı. Hepsinin dörtnala koşuşunun sesi duyuldu. Dünyanın son günü, kıyamet koptuktan sonra üflenecek surun sesini duyup yeniden dirilen ölüler gibi yerimizi aldık. Karıcığımın üzerinde hafif bir entari vardı. Besbelli rahat hareket etmek istediğinden içliksiz, ipek bir etek giymişti. Biraz utandım doğrusu. Gözünü nikâhlımın kıçına dikmiş şahitlerin üçünü birden öte dünyaya göndermeyi düşünmedim değil. Sırt sırta verdik. Kürek kemikleri sırtıma batıverdi. Eğer ölmezsem daha sonra anlatırım ama bilin isterim ki gülkurusu entarisi içinde pek güzel karıcığımla daha halvet olmamış, gerdeğe girememiştik anlayacağınız. &ldquo;Bre yoluk uçmaz kartal&rdquo;a istinaden, &ldquo;Haşa!!!!&rdquo; iktidarsız olduğumu düşünmeyin sakın. Sadece fena bir hastalık kapmıştım İstanbul&rsquo;un batakhanelerinden, mezarlıklarında mezar taşlarına bacaklarını dayayıp iş gören orospulardan.</p>

  <p class="p6">Hileyle kazandım düelloyu, vurdum karımı.</p>

  <p class="p6">İncecik gövdesi sarsılarak yere düşerken göğsünde elbisesinin renginden daha koyu bir gül açıyordu. Aynı gülün bir benzeri ağzında, dudaklarının arasında.</p>

  <p class="p6">Tam göğsünün ortasından vurmuştum karımı.</p>

  <p class="p1">* * *</p>

  <p class="p6">Annem, İstanbul&rsquo;a varıp beni doğurabildiğine göre nasıl hayatta kalmıştı acaba?</p>

  <p class="p6">Bunun cevabı da o deftercikteydi:</p>

  <p class="p6">&ldquo;O vakit yanımızda tazılarıyla, atlarıyla bir av grubu zuhur etti. Tıknaz bir beyefendi atından indi, &ldquo;Temiz su verin, çantamı getirin,&rdquo; diyerek çevresindekilere emir verdi. Hekimdi ve inşallah düelloda bendenize yenilen karıcığımı tedavi edecekti. Laf kuş gibidir, havalanır uçar. Şimdi alalım biz laftan ibaret hikâyemizi de kapatalım kafesimize. Filhakika, dünyaya gelecek oğullarımın ve onların torunlarının ve torunlarının çocuklarının göğüslerindeki bu lanetli lekenin aslı 1893 yılının Mayıs ayının başlangıcında, Edirne çayırlıklarının üzerinde bana kalırsa öldü varsayılan karıcığımın göğsünde açılarıdır.</p>

  <p class="p6">Benim inatçı meleğimin mahremi, can çekişen bir avrada dikmiş gözlerini bakanlar karşısında açılmış, temiz su ile yıkanıp yaranın derinliği tespit edilmeye çalışılıyordu. Bu arada -kumarda olmasa bile- şansı vardı, İstanbul&rsquo;un en mühim doktorlarından birisi Edirne&rsquo;ye avlanmaya gelmiş, bizim düelloya tutuştuğumuz çayır otlak etrafında dolanmakta imiş. Prensesimin yarasına ilk müdahale yapılırken, kandan güller kustuğu ağzından bana hitaben, &ldquo;Hilekâr!&rdquo; sözü çıkmasın mı?</p>

  <p class="p6">&ldquo;Vallahi de hile yapmadım, billahi de!&rdquo; dedim.</p>

  <p class="p6">Hekim yaraya büyükçe bir taşı bastırıp, hizmetlilerden birisinin gömleğini sargı bezi niyetine karıcığımın gövdesine sardı. Kanama böylece kesilmiş oldu. İngiltere Kraliçesinin avlanırken yanlışlıkla vurduğu gözdesi için çağırttığı bu marifetli hekim Avrupa&rsquo;nın ilk kalp ameliyatını tatbik etti. Kalbinden yaralananın işi bitik demekti. Oysa bu doktor karıcığımın kalp yarasını sol torakotomi yolu ile ameliyat edip sağ ventriküldeki 1,5 cm&rsquo;lik kesiye üç dikiş attı. Karım tarihe geçecekse bununla geçebilirdi: Kalp yaralanmalarının iyileşemeyeceği yargısını sona erdiren ameliyatın uygulandığı ilk insan olarak. Ameliyat o kadar uzun sürdü ki hasta yataklarından birisine kıvrılıp uyumama müsaade etmediklerinden, hemen oracıkta, halk arasında Akşam Sefası diye bilinen çiçeğin tohumlarını çiğneyip ateşimi yükselttim. Böylece beni de hastaneye yatırmaları şart oldu. Bu sayede rahat bir uyku çekerek ameliyatın bitmesini bekledim. Ameliyathaneden dirseklerine kadar kan içinde çıkan, muşamba önlüğünden şıpır şıpır kan damlayan, cerrah değil kasap sanırsınız, hekim, &ldquo;Kurtuldu,&rdquo; dedi. &ldquo;Çok şükür,&rdquo; dedim ben. Taştan kalbi, üzerine atılan dikişleri tuttu, yarası kapandı.</p>

  <p class="p1">* * *</p>

  <p class="p6">Defterciğin sayfalan işte burada sona eriyordu. Defterciğin anlattıkları bunlardı. 1919 yılının yaz mevsimini bu defterciği okuyarak geçirdim. Arada esrarlı bir biçimde ortadan kaybolan Şekina&rsquo;yı merak etmiyor değildim. Tuhaflaşan babamı da gözlüyordum. Sonunda bulduğum defteri Nergis&rsquo;e gösterdim. O da defteri evirip çevirdikten sonra kahkahayı bastı:</p>

  <p class="p6">&ldquo;Babam yazmış!&rdquo; dedim ben.</p>

  <p class="p6">O da, &ldquo;Fesuphanallah, baban olacak o uçmaz yoluk kartal bunları yazabilecek tıynette miymiş?&rdquo; demesin mi?</p>

  <p class="p6">Ne demiştim ben: Felaketin kulakları vardır, sizi duyar ve gelir. Babam, bizi duymuştu. Tuhaf olan, Nergis&rsquo;in bütün pişkinliğiyle defteri ona uzatması, babamın hiç alışık olmadığım biçimde olgunlukla, &ldquo;Ver bakayım,&rdquo; deyip yazılanları okumasıydı. Babam okumayı yeni öğrenmiş gibi, (bu kişi olsa olsa okuma yazmayı Nergis&rsquo;ten öğrenen Şekina olabilirdi) defterde yazılanları sesli olarak okumaya başladı. Nergis de hayatta en iyi yaptığı şeyi yapıp beni lafa tuttu:</p>

  <p class="p6">&ldquo;Ayol, baban ananın tuttuğu defteri lime lime etmiş, Pera Palas&rsquo;ın penceresinden Fatih&rsquo;in gemilerini geçirdiği Haliç hendeğine doğru savurmuştu. Yumurtadan yeni çıkmış güvercin yavruları gibi uçuşmuştu kağıt parçaları. Ama anan pes etmemiş, yazmıştı.&rdquo;</p>

  <p class="p6">&ldquo;Ama bunları babam yazmış!&rdquo; demiştim ben yine. Hatta tam tuhaf bir biçimde alt dudağını düşürmüş kendi elinden çıkma satırları okuma derdindeki babama dönüp, &ldquo;Öyle değil mi baba?&rdquo; diye bile soracaktım ki,</p>

  <p class="p6">&ldquo;Aman, benden hiç söz etmemiş!&rdquo; deyiverdi babam.</p>

  <p class="p6">Bir sessizlik oldu. Sessizlik, suya atılan taş gibi halka halka büyüdü. Öyle ki başımızın üstünde tur atan sineklerin sesini duyuverdik. Şekina ortadan kaybolmamış olsaydı, yelpazesini şak diye açar, fit fit sallar, başımızın üstünde tur atan sinekler teker teker yere düşerdi.</p>

  <p class="p6">Nergis hayatta en iyi yaptığı şeyi yapmaya girişti ama geç kalmıştı:</p>

  <p class="p6">&ldquo;Fesuphanallah, baban doğuysa, annen batıydı...&rdquo;</p>

  <p class="p6">Babam sanki aramızda değilmiş gibi manasızca onun sözünü kesti:</p>

  <p class="p6">&ldquo;Ne çok sinek var!&rdquo;</p>

  <p class="p6">&ldquo;Ayol, ne kadar bok, o kadar sinek!&rdquo; diye cevapladı onu Nergis.</p>

  <p class="p6">Üsküdar&rsquo;da ahırları ve mandırası olan, Nergis&rsquo;in, &ldquo;Fesuphanallah, Saray&rsquo;a, insan elinden nasıl çıktığına şaştığım Ayasofya&rsquo;ya karşı böyle boktan bir sarayda yaşayacağımı hiç düşünmezdim,&rdquo; dediği kocaman bir çiftlikte yaşıyorduk.</p>

  <p class="p6">&ldquo;Ah, ah, Şekina burada olsaydı...&rdquo; diye iç çekti Nergis. Onun bu sözü üzerine çok ama çok dalgın görünen babam kendini toparlar gibi oldu. En azından odanın bir köşesinde sanki bir tek ona görünen bir hayalden alamadığı gözlerini önce bana sonra Nergis&rsquo;e dikti.</p>

  <p class="p6">Nergis&rsquo;in evvel zamanda olduğu gibi kellesi gidiverecekmişçesine korktuğunu ama gariptir babamdan korkmadığını anlamıştım. Yıllar sonra akıl hastanesinde tanıştığım Doktor Turan Bey&rsquo;e bütün hayatımı size anlatır gibi anlatırken anlamıştım bunu: Hayatımı bir başkasına anlatırken. Nergis işte bu korkuyla, şehzadeleri sultanları eğlendirmek için kırk topu birden çevirdiği günlere geri dönüvermiş, lafla hokkabazlık etmeye başlamıştı:</p>

  <p class="p6">&ldquo;Ayol, Şekina olsa tavuskuşunun kuyruğunu sallayıp sinekleri hacamat etmesi gibi yelpazesini bir açar, şu sinekler...&rdquo; &ldquo;Sus,&rdquo; demişti babam. Gözlerini yine odada bir tek ona görünen bir hayale dikmişti. Bu hayal, sözden, sesten de müteessir oluyormuş gibi, &ldquo;Sus,&rdquo; demişti Nergis&rsquo;e. Sus, konuşma. Sessiz ol.</p>

  <p class="p6">O anda, kız erkek karışık öğrenim gören okul olma özelliği taşıyan okulumda, bu özelliğinden dolayı bahçesine hayvan leşleri atılır, biz zavallı öğrenciler korkutulmak istenirdik, işte orada, bize okutulan Frenk masalı aklıma geliverdi. Usul usul adımlarla babamın yanına yaklaştım ve elimde olmadan tıpkı o Frenk masalındaki gibi soruverdim:</p>

  <p class="p6">&ldquo;Senin burun deliklerin niye kocaman?&rdquo;</p>

  <p class="p6">Babamın gözleri aniden yaşlarla doluverdi:</p>

  <p class="p6">&ldquo;Dünyayı içime çekebilmek için.&rdquo;</p>

  <p class="p6">Şu hayatta sevdiğiniz bir insana dikkatle bakıvermekten güzeli yoktur. Kıl köklerine, sarkık kulak memesine, kaburga kemiklerinin çıkıklığına, parmaklarının boğumlarına. İşte ben de öyle, eskilerin alıcı gözle dediği bir gözle baktım durdum babama. Sanki onda bir başkasını görür gibi olmuştum. Hayatta en büyük acıyı, dile getirilemeyen şeyler verir. &ldquo;Hem Şekina&rsquo;yı hem babamı özledim,&rdquo; diyerek acımı biraz olsun hafifletmiştim.</p>

  <p class="p6"><a id="a23"></a><span class="t12">&nbsp;</span></p>
</body>
</html>
