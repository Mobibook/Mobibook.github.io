<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Yine Kristal Gemi</title>
</head>

<body>
  <h2 class="h21"><a id="a68"></a>Yine Kristal Gemi</h2>

  <p class="p6">Nergis, söze, &ldquo;Fesuphanallah, Dilfirib ve beni kapının önüne koyduklarında şehirde her şey donmuştu,&rdquo; diye başladı. &ldquo;Dua niyetine içimden şöyle dedim,&rdquo; diye de devam etti: &ldquo;Herkesin gizlice sokulduğu kapıları cüret et sen ardına dek açmaya.&rdquo;</p>

  <p class="p6">&ldquo;Niye ki?&rdquo; diye sordum ben.</p>

  <p class="p6">&ldquo;Fesuphanallah hâlâ bir çocuk gibi sorular soruyorsun,&rdquo; deyişi kulağımdan gitmedi. Size anlatır gibi Doktor Turan&rsquo;a anlatırken bunları bu defa o bana sormuştu: &ldquo;Niye, Nergis&rsquo;in size bu söylediği aklınızdan çıkmadı?&rdquo;</p>

  <p class="p6">&ldquo;Kusursuz bir hafızası var ve çok zeki.&rdquo; Anlatmıştım bir defasında gizlice şöyle bir göz atma fırsatı bulduğum notlarında Doktor Turan benimle ilgili bunları söylüyordu.</p>

  <p class="p6">&ldquo;Çünkü ben, değil bir çocuk, dünyaya gelememiş bir bebek olduğumu düşünüyorum,&rdquo; demiştim cevaben. &ldquo;Boğaz&rsquo;ın dibinde dünyaya geliş hikâyemi sonlandıramadım daha.&rdquo;</p>

  <p class="p6">&ldquo;Evet,&rdquo; demişti Doktor Turan. Çok şefkat dolu, yumuşak, anlayışlı bir sesi vardı. Nergis&rsquo;in sesiyse yağmur altında takırdayan çinko bir kubbe gibiydi. Ama tıpkı birazdan yapacağı gibi öyle güzel anlatırdı ki:</p>

  <p class="p6">&ldquo;O senin dünyaya geldiğin Boğaz var ya... Buzlu bir sürahi şerbet gibi çalkalanıyordu. Hele anneciğinin ve pek tabii bütün kadın efendilerimin mahrem bir şeye benzetip durduğu Altın Boynuz var ya... Donmuştu. Sarayın kapısından çıktığımız anda samur kürklerimizi delip geçerek vücudumuza iğneler saplayacak kadar soğuk bir rüzgâr kuşak gibi sarıp sarmaladı bizi. Sarayın önündeki geniş düzlük keskin yokuşlarla Altın Boynuz&rsquo;a inerdi. Buzdan bir nehir kapıp bizi sürüklüyormuş gibi kayıverdik ve kendimizi üzerinde bulduk. Samur kürklerimizin, fesuphanallah biliyorum adını ikinci defa zikrediyorum ama bizi donmaktan kurtardıkları için pek mühimdi samur kürklerimiz, yakasına, kol ağzına ve etek ucuna donup ölüvermiş hayvancık leşleri yapışmıştı. Hayvancık leşleri deyip geçemeyeceğim zira görseniz fare, gelincik, sansar ve yarasa gibi kesegenlerin bir arada oluşuna siz de şaşardınız. Açıklamadan geçemeyeceğim, Sultan yıkılma tehlikesi gösteren Ayasofya&rsquo;yı baş mimarına onartırken, çevresindeki haneleri kaldırtarak bir meydan açtırmış bu tür hayvanlar işte buradan şehre yayılmışlardı.</p>

  <p class="p6">Dilfirib ve ben buz tutmuş Altın Boynuz&rsquo;un kucağına düştüğümüzde ikimizin de içi bir hoş oldu. Bizi Saray&rsquo;ın kapısından kaptığı gibi oracığa sürükleyen buz gibi rüzgârın sesi dindi. Korku insanın içinde kocaman bir ateş yakar. Bu sebepten korkunca elimizi ayağımızı ateş basar. Şekina karısı olsa, &ldquo;Ayol benimkiler korkudan buz keser,&rdquo; derdi bana inat. Nedensizce ısındığımız yetmiyormuş gibi kulağımızın dibinde tatlı sesler hatta yumuşak bir musiki duyduk. &ldquo;Fesuphanallah herhalde öldük,&rdquo; dedim. Oysa şu dünyaya kazık çakıp yüzyıllar boyunca gitmeyecek, gidemeyecek olduğumu idrak etmeme daha vardı. Zira o yıllarda bir fani gibi yaş alıyordum hayattan.</p>

  <p class="p6">O tatlı musiki sesinin, burnumuzun ucunda duran kristal bir gemiden geldiğini duyunca önce bunun bizi cennete ya da bilemem artık belki de cehenneme götürecek bir gemi olduğunu düşündüm. Sonra zihnim türlü çeşit şeyler uydurdu daha ölmemiş olduğumu anladım.</p>

  <p class="p6">Bir org çıkarıyordu o tatlı musiki sesini. I. Kraliçe Elizabeth&rsquo;i temsilen gelen ilk İngiltere elçisi ki, adamın indiği geminin adını daha önce zikretmiştim, Susan of London, Sultanımıza bir sanat harikası olan saatli bir org hediye etmişti. Eh bunu da laf arasında söylediğimi hatırlıyorum. İşte bu org hareme gönderilmiş kadınlara dinletilmişti. Ancak Sultan&rsquo;ın oğlu babasına hediye edilen ve sarayımızın neşesi olan bu orgu üzerindeki çanları, melek ve kuş figürleri sebebiyle &ldquo;Bunu yapan tanrılık taslamış,&rdquo; diyerek bir gecede parçalatıp yaktırmıştı.</p>

  <p class="p6">İşte şimdi o orgun sesi geliyordu kulağıma. Bizi görüp gemiye aldılar ve ben buz tutup etrafa saçılan gözyaşlarım eşliğinde geminin adının Susan of London olduğunu okudum. Mutluluk, yumuşak, tatlı, ışıklı bir odacıktır. Mevsim kış ise sıcaktır bu odacık. Mevsim yaz ise gölgelidir. Mutluluk bir histir. En derininizde sadece bir his. Bu yeryüzünde hiçbir nedene ve hiçbir faniye bağlı olmayan bir his. Sadece mutsuzluklar bunlara göbekten bağlıdır. Ama mutluluk en derinde bizim ne hissettiğimizdir. Mutluluk gölgeniz gibidir varlığı sadece size bağlı. Işık yoksa gölgeniz de görünmez göze ama siz var olduğunuza göre o da vardır muhakkak. İşte mutluluğun varlığı da böyle bir şeydir.</p>

  <p class="p6">Bunları anlatıyorum çünkü o kristal geminin kaptanının oturduğu odacık bana bunları düşündürtmüştü. Portakal rengi ki bu meyveyi malum çok geç tanıdım, işte o renk bir ışığın doldurduğu loş odacıkta çay içiyordu kaptan. Beyaz peruğu vardı ve bütün gemi tatlı bir kokuyla kaplıydı. Vanilya, kakao, kahve, amber, çay, inci, elmas ve altın yüklenmişti çünkü bu gemi. Hatta kaptanın yatağının altı yasemin çiçeği doluydu. Kaim perdeleri olan ahşap yüksek bir yataktı bu. Kürkten ağır bir yorganı vardı ve sıcacıktı. Kırk gün kırk gece uzun bir uykuya daldık üçümüz birlikte. Kaptan pudra kokuyordu ve çok gençti. Beyaz perukasını yatarken bile çıkarmıyordu. Hayatımın en güzel rüyalarını o gemide uyuduğum derin uykularda gördüm. Burnuma ne zaman yasemin kokusu gelse göz kapaklarımın ağırlaşması, esnemekten ağzımı kapatamamam işte bu yüzdendir.</p>

  <p class="p6">Kırk günün sonunda gemimiz bir beşik gibi sallanmaya başladı. &ldquo;Tamam,&rdquo; dedim, &ldquo;buzlar çözülüyor artık.&rdquo; Ama öyle değilmiş işte. İstanbul&rsquo;un izbandutları kristal gemiyi yağmalamaya gelmişler. Eğer Dilfirib&rsquo;i el çabukluğuyla erkek kılığına sokmasak parçası kalmazdı vallahi.</p>

  <p class="p6">Gemideki tütüne, altına tamah etmeyen yeniçeri İbrahim ganimet olarak bizi seçti. Böylece Dilfirib ve ben yeniçeri İbrahim&rsquo;in kölesi olduk. Kristal gemiden takır takır titreyerek alındık, kendimizi bir mangal ateşinin başında bulduk. Şehri donduran soğuğun nefesi tükenmişti. Ayaz kesilmiş usul usul kar yağmaktaydı. Kar taneleri şu âleme öyle yumuşakça düşmekteydi ki iyimser olmaktan ve yavaş hareket etmekten başka çaremiz yoktu. Altın boynuzun öte tarafında, benim de pek acıdığım kambur şehzade için yaptırılan caminin biraz ötesinde sarayımızı tam karşıdan seyrediyorduk. Gözlerimden iki damla yaş akıtıverdim. Yani o yakutlar palavraydı cancağızım. Şu hayatta her şey palavra zaten. Hayatın kendisi palavra. Asıl hayat bu âlemin ötesinde. Buradaki kötü bir rüya, düş, hayal. Bu dünya, şu âlem esasında başka bir âlemin cehennemi.</p>

  <p class="p6">Karşıdan içli içli sarayıma bakıp neden ağladığıma gelince: Kolay değil o sarayda nice zaman geçirmiştim. Bir şeyden zorla uzaklaştırılmak herkesi soldurur, neşesini öldürür. Sevilen şeyden ayrı düşmek şu dünyadaki acıların en büyüğüdür. Acının tarifi mutluluğun tarifinden daha kolaydır. Eğer bir şeyi çok özleyerek acı çekerseniz içiniz şişer. Göğüs kafesinizi ören kemiklerin çatırdadığını duyarsınız. Vaktiyle gövdemden gelen bu çatırtının müsebbibi olarak uzun ömrüm boyunca biriktirip taşıdığım sırları göstermiştiniz. Öyle değildi işte: Evimi, ailemi, geçmişte bıraktıklarımı, sarayımı, Dilfirib&rsquo;i, ölen bütün kadın efendilerimi çok özlemiştim ve çıkmak bilmez canım engel, hiçbirisine kavuşamıyordum. Allaha inanmak gibi yaptığım işe inanmışım ben. Bu sebepten saraydan uzak kalmak incitiyordu beni. Yeniçeri ve Dilfirib&rsquo;in tepişmesini dinlemekten öte yaptığım bir şey yoktu. Oturmuş uzaktan hüzünle sarayımı seyrediyordum. Yeniçerinin koynundan çıkmayan Dilfirib eve kazayla birisi gelirse erkek kılığında ortaya çıkıyordu. O zemheri soğuğunda kimin kimsenin geldiği de yoktu gerçi. Dilfirib ve yeniçeri büyük bir aşk yaşıyorlardı. Bilmeyene nasihat edeyim bari: Aşk ateşi yatakta yakılır. İşte onlar da yatak döşekte yaktıkları ateşin sıcaklığıyla bembeyaz bir örtü altında sessiz ve kimsesiz kalan İstanbul&rsquo;un sokaklarında dolaşmakta beis görmediler. Aşk ateşi yakıyordu çünkü onları. Yeniçerinin kırk izbandutla talan ettiği Kristal Gemi&rsquo;nin etrafında dönüp durdular. Altın Boynuz&rsquo;un buzları çözülmemişti daha. Ben de Dilfirib&rsquo;in başına bir şeycik gelmesin diye peşleri sıra seğirtmiştim. Soğuktan nefesim donuyor, ağızcığımı bir avuç dolusu çakıltaşı doldurmuş gibi kapatamıyor, buz tutmuş kirpiklerimin ağırlaştırdığı göz kapaklarımı açamıyordum. Yeniçeri ve Dilfirib kahkahalarla, neşeli çığlıklarla buz üzerinde kaya kaya dans ediyorlardı. Böyle dans etmeyi nereden öğrendiler acaba diye düşünmedim değil. İçimizde toprağın altında saklanan tohumlar gibi hisler, marifetler mevcuttur. Atalarımızdan bize sirayet eden huylar, hastalıklar, renkler ve türlü türlü şeyler gibi. Bazı şeyler kanla geçer. Bazı şeyler hisle. Kanla geçenlerden ziyade hisle geçenler mühimdir. Zira insan kanıyla canıyla değil İlişleriyle vardır. Hisleriniz, hissettikleriniz ayakta tutar sizi. Neyse benim diyeceğim, bazı şeyleri atalarımızdan devşirmişizdir. Dans etmek, şarkı söylemek, öteki türlü düşünememek gibi. Yeniçeri ve Dilfirib çeşit çeşit milletten insanın olduğu İstanbul&rsquo;da hayatta kalan tek canlılarmış gibi buz üstünde fır dönüyorlardı. Derken buzlar çatırdadı. Sanki biz bir kâbustaymışız, üzerine bastığımız buz tabakası da karılıp parçalanan yumurta kabuğuymuş gibi çatladı ve ayrıldı birbirinden. Sular uyumaktan sıkılmış gibi kükredi ve uyandı. Kristal Gemi bütün güzelliği ve beyazlığıyla sulara kapılıp gitti. Benim cancağızımda tıpkı o gemi gibi üzerinde çaresizce kalakaldığı buz parçacığı sanki uçan bir halıymışçasına sulara kapıldı, bizden hızla uzaklaştı, yeni hayatında adım paylaştığı Dilfirib&rsquo;in kaderini de paylaştı. Neresinden bakarsanız bakın aslında şu fani dünyada her şey aniden olur. Sanırsınız ki gün geceye yavaş yavaş kavuşuyor, gece sabaha ağır ağır eriyor. Öyle değildir işte, her şey aniden olur. Fani dünyayı yavaş kılan gözlerimizdeki perdedir.</p>

  <p class="p6">Dilfirib&rsquo;inin arkasından feryat figan eden yeniçeri kendisini sulara atıp sevgilisini geri getirmeye cüret edemedi. Aşkı aşk yapan budur işte. Terazinin bir kefesinin diğerinden ağır çekmesi. Hafif kalan terazi kefesinin de sallana sallana bütün ağırlığıyla, aşkıyla dünyanın dibine çöken diğerine bakakalması. Aşkı aşk yapan bu dengedir. Eğer yeniçeri suya atlasaydı bu aşk hikâyesinde ağır çeken kefe o olmuş olacaktı. Dilfirib köpük köpük denizin kucağında gözden kaybolup gittikten sonra yeniçeri buz gibi sulara düşmekten korkarak titreyen bacaklarının üzerinde doğruldu ve evine doğru yürüdü gitti. Evet biraz kederliydi, gözü beni bile görmedi.</p>

  <p class="p6">Önce kuşlar ortaya çıktı. Sonra hayatta kalmayı başaran sokak köpekleri. Ben de bir ahıra sığınıp hayvancıkların arasına yatıverdim. Ertesi gün ahırın sahibi Yahudi buldu beni.</p>

  <p class="p6">Hemen kölesi ilan etti. Zaten öyle olması icap ederdi. Sarayımın kapısına yaklaşmaya cesaret edemiyordum. Bir iki fırsatım bulup köle pazarının yolunu tuttum, oraya gelen ağaların önünü kestim, diz çöktüm, yalvardım. Hiçbirisi beni önüne katıp saraya götürmeye razı gelmedi. Ne de olsa Sultan tarafından saraydan atılmıştım.</p>

  <p class="p6">Ancak bilirsin bir şeyi çok istersen ki Allah da bunun olmasını istiyorsa eğer, umumiyetle olurmuş bu istenilen şey. Arzu, kuvvetli bir bacacık gibi içinizin ateşini yükseltir, âleme savurur. Yeter ki küle dönmeden kavuşun bu arzunuza.</p>

  <p class="p6">Benim de başıma gelen bu idi aslında. Tam ümidimi kesmiştim ki sarayıma dönmekten aniden bir şey oluverdi. Mucize demeyeceğim çünkü bu pek ender olan şeylere denilir. Oysa bir nefes ve kalbin çarpışı bile mucizedir. Elbette kimine göre. Yani üç yüz elli yıldır şu hayatta olan birisine göre değil.</p>

  <p class="p6">Saray&rsquo;dan çıktığımız gün nasıl soğuksa saraya gerisin geriye döndüğüm gün de o kadar sıcaktı. O gün öyle bir gündü ki öğle namazının akabinde yağma yapmak amacıyla yangın çıkarttığı tespit edilen iki acemioğlu ve bir yeniçeri, Sultanımızın emriyle bir kayığa konulup denizde diri diri yaktırılmış da biz de kıyıda durmuş izlemiştik. Bir yangının kundakçısı olarak yakalanan bu zavallıların meşale gibi yanan bedenlerini söndürmek amacıyla kendilerini suya atmalarına engel olmak için enteresan bir düzenek kurulmuştu. Ezcümle kundakçılar elleri ayakları teknenin ortasında yükselen direğe bağlı avaz avaz bağırarak çatır çatır yanmaktaydılar. Öğle sıcağının altında yanmakta olan bedenlerinden öyle kesif öyle pis bir koku yayılmaktaydı ki birisi sorsa şu âlemde en fena koku nedir diye, &ldquo;Yanmakta olan insan kokusudur,&rdquo; derim. Halk ceza olarak yakılanları gözünü kırpmadan seyretmekteydi. Bendeniz Nergis de pürdikkat seyre dalınca meşale gibi tutuşmuş yeniçerileri içlerinden bir tanesinin Kristal Gemi&rsquo;yi talan eden, suların Dilfirib&rsquo;i yutmasını seyreden bizimki olduğunu gördüm. Kim bilir Dilfirib gibi sulara kapılıp gitmek için neler vermezdi? Yanıp bitip kül oldular, tekne ardında cılız bir duman bırakarak açığa sürüklendi, cezalarını çekenlerin iniltileri kesildi, bizler de işimizin başına döndük. Aynı gün şehre bir zafer kazanarak dönen Sultan&rsquo;ın şerefine eğlenceler başladı. Dükkanlar renkli kumaşlar ve bayraklarla süslendi. Sultan&rsquo;ın has ahırındaki aslan, kaplan, leopar gibi vahşi hayvanlar sokaklarda gezdirilmeye başlandı. İşte ne olduysa o anda oldu. Aslan ellerinden kaçıverdi. Rivayet o ki Sultan bu aslanı öyle çok severmiş ki kimi zaman gidip ahıra yelelerini okşaya okşaya onun koynunda uyurmuş. Pek çoğunu saraydan tanıdığım süslü alay, boncuk tanesi gibi ortalığa saçıldı. Püskülleri, miğferleri, mızrakları, sancakları dağıldı gitti. Hepsi biçare aslanın peşine düştü. Zafer kutlama heyecanındaki halk galeyana geldi. Kadınlar, çocuklar ayaklar altında ezildi. Bu vahşi hayvanları zapt etmekle görevli şahsiyet kuduz köpekten beter ulumaya başladı. Meğer hayvancık dönüp bunun kolunu ısırmış, ısırdığıyla koparıvermiş.</p>

  <p class="p6">Tıpkı aslan avcısı olan babam gibi tören alayından firar eden hayvanın peşine düşüverdim. Dilim döndüğünce anlatmıştım ailemizden bize geçen gözle görünmez elle tutulmaz marifetler olduğunu. İşte bunlar iliğimizde kemiğimize sirayet etmezler. Ruhumuza işlerler. Benim o anda bir aslan avcısına dönüşüvermem gibi. Aslanın evlerden birisine daldığını görür görmez peşinden gittim. Çok geçmeden o evcikten bir çığlık yükseldi. Evin gelinlik kızı parçalanmış ceylan gibi taşlıkta yatmaktaydı. Hane halkı kaçıştı, ben elimde hançer içeri girdim. Aslanla göz göze kırk daire çizdik. Onu sarayına ve Sultan&rsquo;ına geri götüreceğime ikna oldu. Göz bebeklerimiz kıvılcım gibidir. Kocaman bir ateş yakar. Büyülü bir aynacık gibidir sizi kendi suretinize sevdalar.</p>

  <p class="p6">Sonunda aslanın yelelerine yapıştım, sırtına bindim, sarayımızın yolunu tuttum. Herkes yol verdi bize. Alnımın terini gömleğimin koluna sildim. Bir aslanın sırtında köye dönen çocuğun masalını hatırladım ya da o çocuk bendim çünkü beni seyreden annemi, babamı, sevdiklerimi gördüm hayalimde. Belki o anda ağladım. Ağlamak deyince, ah sana da ne çok yalan bağışlamışım! Gözümün yaşının yakut, yeşim, elmas olma imkân ve ihtimali yokmuş, gördün. Muzaffer bir kumandan gibi saraya geri dönüyordum. Sarayın ağır kapıları açıldı bana. Sultan merakından bahçeye çıkmıştı onu hemen tanıdım. Aslanı ona ellerimle teslim ettim. Eğildim eteğini öptüm. Başımı neredeyse devekuşu gibi ayağının dibindeki toprağa gömecektim: &ldquo;Dile benden ne dilersen?&rdquo; dediğini işittiğimde önce yalancıktan &ldquo;Sıhhatinizi afiyetinizi,&rdquo; dedim. Burnu şarap içmekten kızarmış, şişkin gözleri kanlanmıştı. Bir kere daha ama bu defa hiddetlenerek sordu. Ben de yüzüm gibi sesimi de neredeyse toprağa gömerek fısıldadım: &ldquo;Burada, sarayınızda hizmetinizde olmayı dilerim Sultanım.&rdquo;</p>

  <p class="p6">Böylece saraya geri döndüm. Döner dönmez de senin soyunu başlatacak, soyundan olan her bedene bir işaret nakşedecekken büyük nineni buluverdim. Yani asıl hikâyem şimdi başlıyor ve ben hiçbirisini anlatmadım. Muhtemelen ölürken de böyle oluyor. Hiç yaşamamış gibi.&rdquo;</p>

  <p class="p6"><a id="a69"></a><span class="t12">&nbsp;</span></p>
</body>
</html>
