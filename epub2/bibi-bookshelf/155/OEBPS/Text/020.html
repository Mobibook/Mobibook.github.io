<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Paşanın Şeriatı</title>
</head>

<body>
  <h2 class="h21"><a id="a34"></a>Paşanın Şeriatı</h2>

  <p class="p6">&ldquo;Bre Boğaz&rsquo;ın dibini, cehennemin dibi sandım,&rdquo; derdi babam: &ldquo;Tekne ve insan iskeletleriyle doluydu aşağısı.&rdquo; &ldquo;Fesuphanallah, bu çocuk ya cadı, ya kadı doğacak dedim,&rdquo; derdi Nergis.</p>

  <p class="p6">&ldquo;Bre, karıdan kadı olduğu nerede görülmüş?&rdquo; derdi babam cevaben.</p>

  <p class="p6">Aşk onu terbiye etmişti etmesine de, Şekina&rsquo;nın dediği gibi, &ldquo;Eşekliği baki kalmıştı.&rdquo;</p>

  <p class="p6">&ldquo;Ayol, şimdi doğuracak,&rdquo; demiştim anan için.</p>

  <p class="p6">&ldquo;Bre, çamurdan bir yatağa yatar gibi yatmış, destur bacaklarını açmıştı.&rdquo;</p>

  <p class="p6">&ldquo;Ananın apış arasında bir karaltı görmeye çalışıyordum.&rdquo; &ldquo;Bre bütün bunlar sanma ki uzun bir zamanda oldu. Öyle olsa boğulurduk bre! Bütün yaşadıklarımız, bütün âlemin kısacık bir anda yaratıldığına beni inandırdı.&rdquo;</p>

  <p class="p6">&ldquo;Fesuphanallah, ananın apış arasında senin başın olacak karaltıyı seçmeye çalışırken, yanı başımda bir karaltı bitivermesin mi?&rdquo;</p>

  <p class="p6">&ldquo;Bre kocakarı, yine masal anlatmaya başlama da git bana bir kahve yap!&rdquo;</p>

  <p class="p6">&ldquo;Ayol, benim nerem kocakarı?&rdquo; diyen Nergis elinde cezve sallana sallana mangalın başına geçerdi.</p>

  <p class="p6">Babam kahve içmek istediğinde, şayet yanında misafirleri de varsa, kahve onların yanında yapılırdı. Böyle yapılırdı çünkü babam kahvenin pişeceği mangal ateşini kağıt paralarla yaktırırdı. Babam yanan paraların ateşinde pişen kahvesini herkes görsün isterdi. İşte bu yüzden, Nergis, &ldquo;Bre bana kahve yap!&rdquo; emrini aldığında, &ldquo;Ayol kaç papele?&rdquo; diye sorardı.</p>

  <p class="p6">Meraklıydım. Boğaz&rsquo;ın dibinde dünyaya gelirken, Nergis&rsquo;in yanı başında biten karaltının ne, kim olduğunun peşini bırakmazdım:</p>

  <p class="p6">&ldquo;Ayol kim olacak, Dilfirib,&rdquo; derdi daha önce bu hikâyeyi Nergis&rsquo;ten defalarca dinlemiş olan Şekina:</p>

  <p class="p6">&ldquo;Bağrı yanık Dilfirib. Allah garip, Allah garip, aman aman!&rdquo;</p>

  <p class="p6">Nergis, bağrı yanık Dilfirib&rsquo;le dalga geçilmesine içerlemiş, ona ters ters bakmıştı.</p>

  <p class="p6">&ldquo;Anlatsana,&rdquo; demişti Şekina.</p>

  <p class="p6">&ldquo;Bre asıl bunu anlatman lazım gelirdi,&rdquo; demişti babam.</p>

  <p class="p6">1923 yılındaydık. Babamın, &ldquo;Paşanın şeriatı,&rdquo; dediği cumhuriyet yeni ilan edilmişti. Casus olduğu gerekçesiyle İngilizler tarafından tutuklanmak istenen Şekina bu badireyi de atlatmış, kendi kılık kıyafetine bürünüp Nergis&rsquo;in &ldquo;Ayol, saçlarını eskisi gibi uzatsana,&rdquo; ısrarına kulak asmayıp onları kısacık kestirmeye devam ediyordu. Zaten böyle bir kısa saç modası çıkmıştı. Şekina kısacık saçlarıyla ebedi âşığı Avusturyalı Kulak Burun Boğazcı&rsquo;ya göndermek üzere bir fotoğraf çektirmişti. Yıllar sonra bir müzayedede benim bildiklerimin dışında Şekina fotoğraflarına rastlayacaktım. Bunlardan birisinin Dolmabahçe Sarayı&rsquo;nda ölen Paşa&rsquo;nın özel eşyaları arasından çıktığı dedikodusu da vardı. Elinde kocaman yelpazesiyle çektirdiği çıplak fotoğrafları mahrem kart postallara dönüştürülen Şekina&rsquo;nın adı bu kartpostal fotoğraflarda &ldquo;Arnavut Dilberi&rdquo; olarak geçiyordu.</p>

  <p class="p6">&ldquo;Bir tanesinde de Arnavut Biberi, yazıyordu,&rdquo; demişti müzayedede benimle birlikte kartpostalları inceleyen beyefendilerden birisi:</p>

  <p class="p6">&ldquo;Hatta, Arnavut Biberi yazan Paşa&rsquo;nın yazlık sarayından çıkmış diyorlar.&rdquo;</p>

  <p class="p6">&ldquo;Hangi yazlık saray? Florya&rsquo;da Paşa için kırk günde deniz üstüne yapılandan mııııı, yoksa kaplıcadakinden miiii?&rdquo; Diğer beyefendi kısacık bir an durup düşünmüştü:</p>

  <p class="p6">&ldquo;Her ikisinden de azizim.&rdquo;</p>

  <p class="p6">&ldquo;Pekiiiiii kimmiş bu kadın?&rdquo;</p>

  <p class="p6">Kimdi o kadın? Şekina kimdi?</p>

  <p class="p6">Şekina kendisini anlatmayı hiç sevmezdi. Sıra kendisine gelmesin diye atmayacağı takla yoktu. Doktor Turan bana şifa vermek için, ruhuma sirayet etmiş zehri emip akıtıp yok etmek için, onun kucağına uzanır gibi uzanıp anlattığım divanında da böyle olmuştu. Şekina&rsquo;yı anlatacakken araya Nergis&rsquo;in biricik aşkı Dilfirib&rsquo;in hikâyesi girmişti. Doktor Turan anlattıklarıma asla müdahale etmez, sessizce dinlerdi. Kimi zaman küçük sualler ya da yorumları olurdu, o kadar.</p>

  <p class="p6">Ne tuhaf, yıllar önce olduğu gibi Şekina&rsquo;yı anlatmak için söze başlayıp Dilfirib ve Nergis&rsquo;in hikâyesini anlatmak şart olduğunda aklıma şu mahrem kartpostal fotoğraflardan birisi gelmişti. Daha doğrusu utanıp Doktor Turan&rsquo;a bir türlü anlatamadığım bir tanesi. Ondan önce, şunu söylemeliyim ki Doktor Turan anlattığım hiçbir şeyi unutmazdı. Siz öyle misiniz bilmiyorum? Şu satırları yazarken öyle olmadığınızı düşünerek davranmalıyım. Çünkü ben her şeyin hep en kötüsünü düşünürüm. Bilmem, kederli Anadolu seyahatinden dönen babamın bavulunu bir aşk mektubu bulmak umuduyla deştiğimi hatırlıyor musunuz? Doğrusunu isterseniz Doktor Turan&rsquo;a da ilk günlerde böyle hatırlatmalar yapardım. O zaman anlatmak daha da yorucu olurdu. İnsanın nerede tükettiğini hatırlamaya çalıştığı hayatını anlatmak mecburiyeti ruhunuzdaki paslı çivileri sökmek gibi bir şeydir.</p>

  <p class="p6">Size şimdi anlatacaklarımı, Doktor Turan&rsquo;a anlatmak üzereyken bavulla ilgili hatırlatmalardan birisini yapmış, o da bana ona her anlattığımı harfiyen hatırladığını ispatlamak istercesine, &ldquo;Astarını genç ve taze bir gövdeymişçesine deştiğiniz bavul&rdquo;, demişti. Unutmamıştı. Kim bilir belki aranızdan birileri de aynı şeyi mırıldandı. İşte astarını deştiğim bavuldan yere bir kartpostal düşmüştü. Babamın Anadolu seyahatinde bulup yanında taşıyacağı türden bir şey değildi bu. Hatta âşığının peşinden hüzünlü Anadolu yolculuğuna çıkarken eminim o kartpostalın yanında, bavulunun astarının arasında saklı vaziyette seyahat ettiğinden habersizdi.</p>

  <p class="p6">Oryantal Erotik baskı koleksiyonlarının en paha biçilmez parçası olmaya daha o zamandan aday olduğu belli, Londra&rsquo;da basılan bu kartpostal muhtemelen Şekina tarafından oraya saklanmıştı:</p>

  <p class="p6">İşte bu kartpostalda yüzü bir yelpazenin ardında gizli bir kadının (kimdi acaba o kadın?) paravanalar, saksı bitkileri, ipekler, kağıt yelpazeler ve tabak çanakla tıkış tıkış dolu, vitrine benzeyen bir yerde altı tane pek tombul, boş suratlı jimnastikçiyle cinsel irtibatta bulunduğu görülüyordu. Çapraşık rahatsız pozisyonlarda yamulup kalmış üç erkek, yelpazeli orospunun deliklerinden üçünü aynı anda kullanmakta, daha yaşlı üç müşteri onun tarafından elle muamele görmekteydiler. Akıncısı, bir cüce ise kadının deforme ayak parmağıyla yetinmek zorundaydı. Diğer altı şehvet erbabı kadının partnerlerine livata uygularken bir diğerininki de koltukaltına sıkışıp kalmıştı. Yüzü yelpazenin ardında saklı kalsa bile son derece sakin olduğu sezilen bu hanımla (nasıl beceriyorsa elbiselerinin bir kısmı halen üzerindeydi) doğrudan ya da dolaylı olarak bağlantılı olan bütün kollarla bacakları ve karın katlarını sabırla çözen meraklı bir göz kartpostala dönüştürülmüş bu fotoğrafın fiyatını kurşun kalemle arkasına yazarken nadide eseri tatlı bir isimle vaftiz etmişti: 13 Aşıklı Yelpazeli Kadın.</p>

  <p class="p6">Nergis nasıl ki dolapların, sandıkların hayat kurtardığına inanıyorsa, Şekina&rsquo;da aynı şeyi bavullar için düşünürdü. Babamın ısrarla &ldquo;Bre yanlışlıkla!&rdquo; dediği İngiltere seyahatiyle başlayan macerasında hayatını bir bavul kurtarmıştı. O da, benim, astarını, evet evet, genç ve taze bir gövdeymişçesine deştiğim bavuldu.</p>

  <p class="p6">Doktor Turan&rsquo;a da bunu öyle çok tekrar etmiş olmalıyım ki,</p>

  <p class="p6">&ldquo;Bunu bir eşyadan ziyade daha başka kime yapmak istediniz?&rdquo; diye sorma ihtiyacı hissetmişti.</p>

  <p class="p6">&ldquo;Kocama,&rdquo; demiştim gözyaşları içinde.</p>

  <p class="p6">Bunu yapmak için haklı nedenlerim vardı.</p>

  <p class="p6">Ağlıyorum.</p>

  <p class="p6">Ne garip, kocamı öldürmek isterken ağlamamıştım.</p>

  <p class="p6">Bu hatırayı anlatırken ve anlattıklarımı yazarken, ağlıyorum.</p>

  <p class="p6">Bu satırları yazarken ağlıyorum.</p>

  <p class="p6">Şekina&rsquo;yı ağlarken hiç görmedim.</p>

  <p class="p6">&ldquo;Fesuphanallah, Şekina karısı Allah&rsquo;ın hikmetiyle ağlıyorsa eğer, bir çuval dolusu yakut dökülür gözlerinden,&rdquo; derdi Nergis:</p>

  <p class="p6">&ldquo;Ayol, belki yeşim, yok yok bence elmas!&rdquo;</p>

  <p class="p6">Şimdi benim yaptığım gibi, Şekina, Nergis&rsquo;in söyledikleri karşısında gülümserdi. Ağlayan kadınlar hakkındaysa söylediği bir çift söz vardı:</p>

  <p class="p6">&ldquo;Gözyaşları sizi bir yerlere götüren denizlerdir.&rdquo;</p>

  <p class="p6">Ne zaman gözyaşı döksem Şekina&rsquo;nın söylediklerini hatırlarım:</p>

  <p class="p6">&ldquo;Ağlamak, kimsenin görmediği içimizdeki dünyayı, Şekina burada ruhsal hayat demek istiyordu sanırım, taşıyan geminin çevresinde bir deniz yaratır. Gözyaşları geminizi, oturduğu kayalıklardan çıkararak yeni bir yere, daha iyi bir yere götürür.&rdquo;</p>

  <p class="p6">Sözünün burasında dün gibi hatırlarım Nergis araya girip, &ldquo;Fesuphanallah nereye? Yanlışlıkla İngiltere&rsquo;ye mi?&rdquo; deyip gülmüştü de Şekina&rsquo;nın gözbebekleri öfkeden bir örümcek yumurtası kadar irileşmişti. Nergis oturduğu yerde uyuyup kalınca ki çok sık olmaya başlamıştı bu, Şekina kaldığı yerden devam etmişti:</p>

  <p class="p6">&ldquo;Kadınların hiçbir zaman akıtmadıkları denizler dolusu gözyaşı vardır. Bre çünkü analarının sırlarını, babalarının sırlarını, erkeklerin sırlarını, cemiyetin sırlarını ve kendi sırlarını mezara götürmek üzere eğitilmişlerdir.&rdquo;</p>

  <p class="p6">Şekina ilk defa bu kadar anlamlı konuşmuştu. On beş yaşımı sürdürdüğüm yıl, 1923 yılının sonuna gelmiş olmalıydık. Bunu ona, yani ilk defa böyle anlamlı konuştuğunu, dilim döndüğünce ifade ettiğimi, onun da bana &ldquo;Aptal,&rdquo; dediğini hatırlıyorum.</p>

  <p class="p6">&ldquo;Bre baban gibi, erkek milleti gibi aptal olma da aç kulaklarını dinle beni!&rdquo; diye uyarmıştı sonra:</p>

  <p class="p6">&ldquo;Biz seni öyle eğitmedik.&rdquo;</p>

  <p class="p6">&ldquo;Ama siz öyle eğitilmişsiniz!&rdquo; demiş, daha sonra Şekina ile küçük bir pazarlığa girişmiştim:</p>

  <p class="p6">&ldquo;Daha mezara götüreceğim sırlara vakıf değilim!&rdquo;</p>

  <p class="p6">&ldquo;Bre götürmeyeceğin! Mezara götürmeyeceğin sırlar!&rdquo; diye söylediğimi düzeltirken bas bas bağırmıştı Şekina: &ldquo;Şimdiden hata yapıyorsun. Ben sana nasıl güveneyim? Sana güvenip aile sırlarımızı nasıl anlatayım?&rdquo;</p>

  <p class="p6">&ldquo;Boş ver aile sırlarımızı Şekina,&rdquo; demiştim ben de: &ldquo;Sen bana kendi sırlarını versen yeter.&rdquo;</p>

  <p class="p6">&ldquo;Bre benim ne sırrım olabilir ki?&rdquo; demişti Şekina.</p>

  <p class="p6">Aynı soruyu bugün sorsa ona verecek o kadar çok cevabım olurdu ki. Bunu Doktor Turan&rsquo;a da söylemiştim. O da &ldquo;Neler olurdu onlar?&rdquo; diye sormuş, ben de saymıştım: İhanet, yasak aşk, onay görmeyen merak, umutsuz eylemler, zorunlu eylemler, karşılıksız aşk, kıskançlık ve reddedilme, intikam ve öfke, başkalarına ya da kendine zulmetme, kabul edilmeyen arzular, istekler ve düşler, kabul edilmeyen cinsel ilgiler ve hayat tarzları, plansız gebelikler, cesaretin kaybedilmesi, öfke nöbetleri, bir şeyin eksik kalması, bir şey yapamama, ihmal, istismar ve daha neler neler...</p>

  <p class="p6">Acıklı hatalarla uzayan listem karşısında sayılı yorumlarından birisini yapmıştı Doktor Turan:</p>

  <p class="p6">&ldquo;Sanki bunların bir kısmı Şekina&rsquo;dan çok kadınlık durumuyla ilgili sırlar.&rdquo;</p>

  <p class="p6">Cevaben, &ldquo;Kadınların sırlan, gizli öyküleri olur,&rdquo; demiştim. &ldquo;Erkeklerin değil!&rdquo; Sonra sesimi radyonun düğmesini çevirir gibi alçaltmıştım:</p>

  <p class="p6">&ldquo;Yani çoğunlukla kadınların.&rdquo;</p>

  <p class="p6">&ldquo;Niye?&rdquo; diye sormuştu Doktor Turan.</p>

  <p class="p6">&ldquo;Çünkü&rdquo; demiştim, &ldquo;Sırların çoğu kadınlar açısından utanç verici ölçüde yanlış kabul edilmiş şeylerle ilgilidir, kadınların özgürlüğüyle ilişkilidir, erkekler için böyle bir durum söz konusu değildir ki...&rdquo;</p>

  <p class="p6">Susmuştuk.</p>

  <p class="p6">Doktor Turan hep benim konuşmamı beklerdi. Sessizliği dolduran asla kendisi olmazdı. Kadınların gizli öyküleri üzerine konuştuğumuz o seans akşamüstüne denk gelen saatteydi. Hastanenin önündeki bahçenin sulanma saati gelmiş olmalıydı. Bahçıvanın elinde hortum bahçeyi sulayışının sesini duyabiliyordum. Güya, eskiden, o da bizim gibi burada hastaymış. Hastaymış çünkü, o da benim gibi cinnet geçirip çocuklarını öldürmüş.</p>

  <p class="p6"><a id="a35"></a><span class="t12">&nbsp;</span></p>
</body>
</html>
