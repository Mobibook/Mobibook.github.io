<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Şekina&rsquo;nın Londra Günleri</title>
</head>

<body>
  <h2 class="h21"><a id="a60"></a>Şekina&rsquo;nın Londra Günleri</h2>

  <p class="p6">1938 yılının sonunda çocuklarıma bir süt anne tuttum ve Şekina&rsquo;yla birlikte Londra&rsquo;ya gittim. Tuhaftır, o seyahatte süt dolu göğüslerimi sağıp boşalttığımı hiç hatırlamıyorum. Daha da tuhafı, kesilmesi gereken sütümün biz İstanbul&rsquo;a döndükten sonra gerisin geriye gelmesiydi. Kazadan sonra Anadolu&rsquo;nun bağrında bir çadırda keçelere sarılı günlerce yatıp uyurken bu seyahatimizi uzun uzun düşünme fırsatı buldum. Peki zihnim Londra günlerine nasıl gitti?</p>

  <p class="p6">Zaman zaman ağrılarım dayanılmaz oluyordu. Çiğnediğim yapraklar hatta bir keresinde bulup buluşturup damarıma zerk ettikleri morfin dahil hiçbir şey fayda etmiyordu. İşte yine ağrılarımın dayanılmaz olduğu anlardan birisinde okuduğum bir romanı hatırlamıştım. Romanının bir bölümünde kahramanın çingenelerle birlikte Bursa dağlarında geçirdiği günler anlatılıyordu. Romanın kahramanı İstanbul&rsquo;a elçi olarak gelmiş bir İngiliz&rsquo;di. Uzun süren bir uykuya dalmış bu uykudan kadın olarak uyanmıştı. Adını hatırlamadığım sanırım kahramanının adını taşıyan roman aklımda kaldığı kadarıyla böyleydi ve en çok cinsiyet değiştirme fikri ilgimi çekmişti. Okurken Nergis&rsquo;i düşünmüştüm. Sonra başı sıkıştıkça babamın kılığına giren Şekina&rsquo;yı.</p>

  <p class="p6">Sözünü ettiğim romanı Londra&rsquo;da bir kitapçıdan almıştım. Yıllar önceki Viyana seyahatimizden sonra ikinci defa Avrupa&rsquo;ya çıkıyordum. Ancak, Şekina&rsquo;nın deyimiyle burası Avrupa sayılmazdı:</p>

  <p class="p6">&ldquo;Burası bir ada cancağızım işte belki bu yüzden o deyyus baban beni, dul yaşlı annemi ve kız kardeşlerimi İstanbul yerine buraya yolculadı.&rdquo; Sözünü bitirdiğini düşündüğünüz anda kanatlarını açan vahşi bir kuş gibi yelpazesini açar, sallar kaldığı yerden devam ederdi Şekina. Yine öyle yapmış ama bu defa manidar bir şekilde, sözünün sonuna &ldquo;Yanlışlıkla,&rdquo; diye eklemişti. Belki ilk defa o gün Şekina&rsquo;nın yüzünde İstanbul yerine &ldquo;Yanlışlıkla&rdquo; Londra&rsquo;ya vardığını öğrenen bir genç kızın hayal kırıklığım görmüştüm.</p>

  <p class="p6">Kitapçılar, çay salonları, birbirlerini gülümseyerek selamlayan insanlar... Şekina için tarifi bambaşka bu şehirle ilgili benim ilk izlenimlerim böyleydi. İşte Anadolu&rsquo;nun kucağında bana yardım eden çingenelerin çadırında Londra&rsquo;dan aldığım bu romanı hatırladım ilkin. Ardından Şekina&rsquo;yla birlikte Londra&rsquo;da yaptığımız çok önemli bir ziyareti. Tuhaftır Londra&rsquo;da gittiğimiz adresi hatırladım. Ama hangi ayda Londra&rsquo;daydık çıkaramadım. Ekim, Kasım, Aralık? Hangi aydı acaba? Havanın bir gün yağmurlu, bir gün güneşli olması da bir şey ifade etmiyordu. Peki niye buradaydık? İstanbul&rsquo;dan kalkıp niye buralara gelmiştik?</p>

  <p class="p6">Başlangıçta &ldquo;Hava değişimi için,&rdquo; demişti Şekina ama gerçek çok daha sonra ortaya çıkacaktı.</p>

  <p class="p6">Mansfield Garden 20 numaraya gitmiştik. Şekina&rsquo;nın Viyana&rsquo;dan ortak dostlarının bulunduğunu söylediği ruh hekiminin muayenehanesine. Aynı ruh hekimi yıllar evvel İstanbul&rsquo;a gelmiş, bendeniz kendisine kimi ziyaretlerinde tercümanlık yapmıştım.</p>

  <p class="p6">Bu ruh hekiminin &ldquo;Buraya Eylül ayında yerleştik,&rdquo; demesi aklımda kaldığından, &ldquo;Ne zaman Londra&rsquo;daydık?&rdquo; sorusuna cevap olacak seçenekleri Ekim ayından başlattım.</p>

  <p class="p6">&ldquo;Ayol biliyor musun buna demirden bir gırtlak yapmışlar,&rdquo; deyip kıkırdamıştı Şekina. Gırtlağını bilmem ama çenesinin garip hareket ettiği aşikardı. Gırtlak kanseriymiş zira. Pek çoğu ağır olmak üzere üst üste ameliyatlar geçirmiş.</p>

  <p class="p6">Ruh doktorunun ağır ağır açılıp kapanan çenesi gibi takırdaya takırdaya porselen fincanlardan çayımızı içtiğimizi de hatırlıyorum. Adresi ararken yağmur bastırmış epey ıslanmıştık. Üşümüştük evet. Belki bu sebepten Ekim ayında da değildik.</p>

  <p class="p6">&ldquo;Cancağızım Viyana&rsquo;daki eşyaların hepsini tastamam getirmişler,&rdquo; demişti Şekina etrafını süzerek. O güne kadar görmediğim o kadar çok şey vardı ki orada. Küçük heykeller, totemler, eski Roma ve Yunan&rsquo;a ait antikalar ve resimler hepsi yine ilk defa Londra&rsquo;da gördüğüm müzelerdeki gibi cam fanuslar, cam dolaplar içerisindeydi.</p>

  <p class="p6">Şekina &ldquo;Bu kilimli divan bilhassa,&rdquo; derken bir eliyle güzel bir atın sırtını okşar gibi divanı okşamıştı. &ldquo;Yazık oldu Fleischl&rsquo;a,&rdquo; derken kendisini tutamamış gözleri dolmuş, çantasından çıkardığı mendiliyle akmaya hazırlanan gözyaşlarını silip kurutmuştu. Ardından &ldquo;Fleischl burada kendini size sık sık hatırlatıyor olmalı,&rdquo; demişti, divanın üzerinde, Oedipus kabartmasının yanında asılı durmakta olan biricik sevgili âşığının fotoğrafına bakıp.</p>

  <p class="p6">&ldquo;Ne garip bugün onu ikinci hatırlayışım hanımefendi,&rdquo; cevabım vermişti muayenehanesine girer girmez gözümün takıldığı kabartmadaki Oedipus&rsquo;u bana takdim eden ruh hekimi. Şekina&rsquo;nın yelpazesini açıp neden aniden hüzünlendiğini şimdi anlamıştım. Burnumun ucundaki Fleischl fotoğrafını görmemiştim.</p>

  <p class="p6">&ldquo;Epey zaman oldu sevgili Fleischl öleli.&rdquo;</p>

  <p class="p6">Esrarlı şeylerin büyük bir enerjisi vardır. Bütün odayı doldurabilir, bizi soluksuz bırakabilirler. İnanın buna benzer bir şey oldu. Şekina kendisine azar azar çay koyarak ellerini ısıttığı porselen demliği ellerini yakmış gibi bıraktı. Doktorun demir çenesi gayri ihtiyari açıldı, kapandı.</p>

  <p class="p6">Artık evliydim. Kocam mühim bir kongre münasebetiyle Amerika&rsquo;da bulunmaktaydı. Dikkatimi bir çocuk merakıyla başına eğildiğim o antik heykelciklerden kurtarmış o sözünü ettiğim esrarlı şeyin belirmesini, dile gelmesini bekliyordum.</p>

  <p class="p6">&ldquo;Fleischl öleli kırk yedi koca yıl olmuş.&rdquo;</p>

  <p class="p6">&ldquo;Ayol yani bu durumda kaç yılında ölmüş oluyor,&rdquo; diye sormuştu Şekina kendisine kuşkuyla bakmayı sürdüren ruh doktoruna. Islanıp kurumasını müteakip elbiselerimizden ağır bir koku yükselmeye başlamıştı. Bu yetmezmiş gibi Şekina yaz, kış elinden düşürmediği yelpazesiyle kokuyu bütün odaya dağıtıyordu.</p>

  <p class="p6">&ldquo;1891.&rdquo;</p>

  <p class="p6">Şekina, bu cevap karşısında gözlerini kısıp Fleischl&rsquo;ın fotoğrafına bakmıştı:</p>

  <p class="p6">&ldquo;Yani ben İstanbul yerine yanlışlıkla İngiltere gemisine bindirilmezden iki sene evvel.&rdquo;</p>

  <p class="p6">Ortada anlaşılmaz bir şey vardı. Bu anlaşılmaz esrarlı şey kocaman bir geminin pervanesinin ağır ağır durması gibi Şekina&rsquo;nın elindeki yelpazenin saliminim duraksatmıştı:</p>

  <p class="p6">&ldquo;1894&rsquo;te İstanbul&rsquo;a giderken Viyana&rsquo;da kokainle tanışmamdan, akabinde İstanbul&rsquo;a varıp Doğu seyahatinden dönen Gırtlakçı&rsquo;yı tanımamdan üç yıl önce...&rdquo;</p>

  <p class="p6">&ldquo;Gırtlakçı mı? O da kim?&rdquo; diye sormuştu ruh doktoru.</p>

  <p class="p6">&ldquo;Fleischl,&rdquo; demişti Şekina.</p>

  <p class="p6">&ldquo;İyi ama hanımefendi,&rdquo; demişti ruh doktoru, &ldquo;Söylediğim gibi Fleischl 1891 yılında öldü.&rdquo;</p>

  <p class="p6"><a id="a61"></a><span class="t12">&nbsp;</span></p>
</body>
</html>
