<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Yine Dilfirib</title>
</head>

<body>
  <h2 class="h21"><a id="a56"></a>Yine Dilfirib</h2>

  <p class="p6">&ldquo;İçini çeke çeke ağlıyordu garibim.&rdquo;</p>

  <p class="p6">Nergis, görünmez bir elin incecik zarif parmaklarının her birini Boğaz&rsquo;ın derin sularına gömdüğü Sultan&rsquo;ının ziynetleriyle donatır gibi yaparak anlatıyordu. Nergis, görünmez bir eli mücevherlerle süslüyordu. Kışla kapısında bulduğu Dilfirib&rsquo;i kucaklamış, yaralı bir hayvanı ziyan etmek üzere çevresini saran kudurmuş köpeklere benzer serserilerin bir kaçının suratına hep yanında taşıdığı, mevkiinin alameti farikası sayılan suaygırı derisinden kamçıyı savuruvermiş, çevresine yabani bir hayvan gibi nefretle dünyayı korkudan tir tir titretmek istercesine bakmıştı.</p>

  <p class="p6">&ldquo;Fesuphanallah, on serseriyi kaçıracak gücü kendimde bulmuştum alimallah,&rdquo; diyordu şimdi.</p>

  <p class="p6">Sultan&rsquo;ının samur kürküne sardığı Dilfirib&rsquo;i kucağında Üsküdar kıyısında, kendilerini bu yakaya getiren ama şimdi geri dönmek isteyenlerin yarattığı izdihamdan kaçıp Kızkulesi açıklarında bekleyen Saray kayığını bir ıslıkla çağırıvermiş. Korkudan, kaybolmuş olmaktan, bilmediği bir kucakta yatıyor olmaktan ürkmüş, ağlıyormuş Dilfirib.</p>

  <p class="p6">&ldquo;Ayol, benden sana bir kötülük gelmez. Benden sana iyilikler gelecek. Sen yeter ki dediklerimi yap. Dilini düğümle. Hep benimle böyle yaşamışçasına uysal akıllı davran.&rdquo; Dilfirib yaşlı gözlerini kaldırıp kendisine fısıldayan Nergis&rsquo;in yüzüne onun söylemesine bakılırsa &ldquo;aptal aptal&rdquo; bakmış.</p>

  <p class="p6">&ldquo;Kaba ete geçirilip daha çok acı versin diye şöyle bir buruluveren hançerin sızısı gibi derin bir sızıyla anladım ki incecik parmakları dışında Dilfirib&rsquo;imle hiçbir benzerliği yoktu.&rdquo; Sözün burasında kederli kederli iç çekmişti. Sonra kendi iç çekişini, kimi geceler, bir felaket olmazdan evvel, Saray&rsquo;ın bahçesinde İstanbul&rsquo;daki bütün puhu kuşlarının yuvası Sultan&rsquo;ın elleriyle diktiği ağaçtan (hatırladınız mı?) gelene benzetmişti: &ldquo;Aman şu âlemi içimize çekip dolduralım ki felaketin geleceği bir âlem kalmasın diye iç çekip duran puhu kuşlarınınkisi gibi bir iç çekişti bu.&rdquo;</p>

  <p class="p6">Nergis, Dilfirib&rsquo;in yerine koyduğu Dilfirib&rsquo;in hikâyesini baştan sona anlatmaya hazırdı:</p>

  <p class="p6">&ldquo;Yüzüne hemen bir peçe iliştiriverdim. Sonra kendi kendime aptal dedim tıpkı ona dediğim gibi. Kim hatırlardı Dilfirib&rsquo;i? Saray&rsquo;ın tabutluğa benzeyen odacıklarında unutulmuş kaç cariye, kaç sultan barınırdı ah bir bilseniz? Yine de ben ne olur ne olmaz diye bir peçe iliştiriverdim yüzüne. Dilfirib&rsquo;im yüzüne iliştirdiğim peçeyle öylece kaldı. Hasekiler yemek tepsilerini kapımızın önüne bırakıp kaçıverir oldular. Bohçacı kanlar uğramaz oldu. Saray doktorunu bahşişe ganimete boğduğumdan durumu hep idare etti.</p>

  <p class="p6">Anladık vardır felaketin kulakları. Ancak şunu bilin ki felaketin yoktur gölgelerden farkı. Gölgeler gibi felaketler de bırakmazlar peşinizi.</p>

  <p class="p6">Şehir, saraya adımımızı attıktan üç yıl sonra gelmiş geçmiş en büyük veba salgınını geçirdi. Temmuz ayının on ikisinde bütün şehir Okmeydanı&rsquo;na çıkıp vebadan kurtuluş için dua etmişti. Bu da yetmemiş Sultan halkı Alemdağı&rsquo;na duaya çağırmıştı. Bütün din bilginleri, şeyhler ve halk, donanma kadırgaları ile Anadoluhisarı&rsquo;na geçirildiler. Dilfirib ve ben de pek tabii. Hemen herkes bu çağrıya koştuğundan İstanbul&rsquo;da kimse kalmadı. Çarşılar ve dükkanlar kapandı. Tıpkı Dilfirib&rsquo;imi bulduğum Iranla elçinin gelişindeki tören alaylarını seyre durduğumuz günkü gibi. Ama bu defa Boğaz&rsquo;ı güzel bir yaz gününde üstelik boydan boya geçmiştik. Sanki tatlı bir sefaya çıkmış, Sultan&rsquo;ın yazlık cennet bahçelerinden birisine gidiyor gibiydik. On binlerce insan yaya ya da mandaların, öküzlerin, atların çektiği arabalarla irikıyım heriflerin yüklendiği tahtırevanlarla Alemdağı&rsquo;na yürüdü. İşte orada Sultan&rsquo;ın sadakası kurbanlar kesildi sofralar donatıldı. Dilfirib öyle mutluydu ki önüne gelen kuzunun koyunun etlerini lokma lokma koparıyor afiyetle yiyordu. Gece yıldızlı bir gökyüzünün altında uyuduk bütün şehir. İleride içmesini, yemesini, sevmesini, gülmesini pek seven Sultan&rsquo;ın otağı seçiliyordu. Yumuşak bir rüzgâr hafifçe sarsıyordu duvarları ipekten kızıl otağı. Güya Sultan da o gece herkes gibi dışarıda uyumaya, ya da uyuyamayıp yıldızlara bakmaya, sohbet etmeye, meddahları dinlemeye, oyunlar oynamaya özenmiş. Tebdili kıyafet çıkmış dolaşmış. Şu dediğimi boşuna söylemiyorum. Burnu şaraptan kızarmış, gözleri kan çanağı Sultan sen gel de benim külahıma halktan birisi olduğunu anlat kılığıyla gelip ayak ucumuza kıvrılıverdi. O da bizim gibi bir faniydi işte kollarıyla tıknaz gövdesini kucaklayıp ayaklarını karnına doğru çekiverip tatlı bir uykuya dalıverdi. Çok geçmedi susayıp uyanıverdi bu. Unuttu halktan birisi olduğunu, edepsizlikle bağırdı, &ldquo;Bana su ver!&rdquo; Ardından &ldquo;Sen saraydan değil misin?&rdquo; diye sordu bana. Suyum hazırımdaydı. Uzattım. Kana kana içti. Sanki bir sultan değilmiş gibi sular çenesinden aşağı aktı. Uykusu kaçmıştı. &ldquo;Sultan&rsquo;ı nasıl bilirsin?&rdquo; diye sordu.</p>

  <p class="p6">Sersem. Dilsiz numarası yaptım. Zira çevresinde maskaraları, cüceleri, dilsizleri, rakkasları, rakkaseleri, mukallitleri, müzisyenleri pek severdi. Ne garip ondan sonra tahta geçecek oğlu, babasının sevdiği ne varsa yok etmiş, o saydıklarımı da Mısır&rsquo;a göndertmişti. İşte onlardan birisi olan Zeynel ki cüceydi kendisi, gelip bulmuştu ayaklarımızın ucunda kıvrılıp kalmış Sultanımızı. Tanımış, bana da göz kırpmıştı. O da bizim gibi bir yolunu bulup sarayın bahçesine kaçanlardandı. Boyuna poşuna bakmadan deli gibi âşıktı Dilfirib&rsquo;e. Arzusu yerine gelmeyince bizi saraydan attırmak için elinden geleni ardına koymayan da O&rsquo;ydu kanımca. Bir keresinde de bahçede bizi sarhoş etmişti. Ne içirmiş, ne yedirmiş, ne çektirmişse, başım, 1. Kraliçe Elizabeth&rsquo;i temsilen İstanbul&rsquo;a gelen, Susan of London adlı gemisiyle Yedikule açıklarına demirleyen İngiltere elçisinin getirdiği hediyeler arasında gördüğüm kristal fırıldak gibi dönüyordu. Ama direnmiş ve Dilfirib&rsquo;imin memelerini avuçlamış cüce Zeynel&rsquo;in ümüğünü sıkıvermiştim. İşte o Zeynel, Sultan&rsquo;ı derdest edip yanımızdan kaçırıvermişti. Lâkin anlamıştım peşimizi bırakmayacaktı. Bizim aptalı oradan zor kaçırmıştım. Cüce Zeynel İstanbul&rsquo;un Alemdağ&rsquo;a yayılmış et yığını kalabalığında boşa dolaşmış, kurnazlık diz boyu olup zerre aklı olmayanların vızıldayıp duran at sinekleri gibi sorup durduğu &ldquo;Taun u vebadan hasal içün dualarımız kabul olmuş mutlur?&rdquo; deyip durmalarına aldırış etmeksizin bizi arıyordu. Bulamadı. Saraya döndüğümüzde de aramaya devam edecekti ki o da öyle yaptı. Gel zaman git zaman bir gece ansızın bizi buluverdi. Koca kapı rüzgâra tutulmuş gibi sallandı. Nereden bulduysa artık bir anahtar kör kilidin yuvasında döndü, açamadı. Ertesi gece arşın arşın boyumuzun üstünde kalan pencereden sinsi bir örümceğin ağı gibi iner gelir dedim, bekledim. Gelmedi. Ertesi sabah ibreti âlem olsun diye sarayın taşlığına yuvarlanmış başını görüp derin bir oh çektim, dünya varmış dedim. Dünya gerçekten vardı. Dünya Dilfirib ve benim için vardı. O var olan dünya belki kendisini müneccimbaşı olarak tanıtan ve öyleymiş gibi kehanetlerde bulunan aslında astronom olan Vakkasi&rsquo;nin söylediği gibi dümdüz değil patates gibi yusyuvarlaktı.</p>

  <p class="p6">Cüce Zeynel&rsquo;in kellesi niye uçtu hiç merak etmedim. Cevabını bildiğim en azından tahmin ettiğim sorulan sormam. Sultan üzerinde aşırı etkisi olan ve nedimliğe yükseltilen maskara Cehud Cüce saraydan atılmış, olan onun eteğinde dolaşan bizimkisine olmuştu. Şanslıydık. Her zaman böyle olmayacaktı ama.</p>

  <p class="p6">Kayna kazanım kayna misali hareme laf lazımdı. Haremde bulaşıcı bir hastalık varmış dedikodusu Sultan&rsquo;ın kulağına gidivermesin mi? Saray doktorunu çağırıp sormuş. O da kellesi gövdesinin üstünde kalsın diye kuyudan su çeker gibi lafı döndürüp dolaştırmış. &ldquo;Tüm özgürlüğümüzü ilan ettik, oh ne ala,&rdquo; demişken Sultan tarafından çağrılıvermeyelim mi? Ama o mezardan farksız odacığımızı nasıl cennet eylemiş birbirimizi nasıl mutlu etmiştik anlatmam lazım. Zira ben Nergis, Sultan&rsquo;ın huzuruna çıkarılmak üzere götürülürken yol boyu bunu düşünmüştüm.</p>

  <p class="p6">Saray dediğime bakmayın. Cüce Zeynel&rsquo;in kendisini aşağı sallandırmaya ömrünün yetmediği boyumuzun kat kat üstünde el kadar penceresi olan bir delikte yaşıyorduk. Vallahi de billahi de mezar gibi toprağın dibindeydi bu odacık. Öyle derindeydi ki sanki sarayın eteklerinde uzanan denizin azgın dalgaları duvarlarımıza çarpardı. Rutubet içerisindeydi taş odacığımız. Dilfirib&rsquo;in hastalanıp ölmesi diyeceğim ama malumunuz ölümü benim elimden olmuştu, hastalanmasının müsebbibi bu rutubetti. Hiçbir mangal ateşinin kurutamadığı rutubet. Bir keresinde zavallıcığı ayaklarını mangala daldırmış otururken bulmuştum. Cancağımız sen ne ediyorsun kendine böyle deyip koştum da kor ateşin üzerindeki pamuk gibi ayaklarının zerre yanmadığını görüp şaşırdım da üç gün dilim tutulduydu. Düşünce dediğimiz elle tutulmaz gözle görülmez şeyin nelere kadir olduğunu böylece tecrübe etmiş olmuştum. Ayakları kor ateşlerin içinde pişmeyip ısınsa bile elleri ve burnunun ucuyla güzelim saçlarının içinde saklanan kepçe kulakları donuyor, üşüyordu. Çareyi ışıksız odacığımızın taş zeminini bahçeye her çıkışımda ceplerime, donuma, çizmemin içine, kavuğuma, avuçlarıma doldurup getirdiğim kuru toprakla doldurmakta buldum. Toprağın üstünü güzelim kadifelerle kapladım. Zaten küçücüktü odacığımız. Ortamızda mangal neredeyse kucak kucağa yatıyorduk. Kuş tüyü şiltelerimizi elden geçirdim, kandillerimizi parlattım. Hop oturdum hop kalktım kafesli bir yatak yaptırdım. Hoş, odacağımıza adım atar atmaz burnumuzun dibinde bitiyordu bu yatak ama olsun. Sonunda kendimiz için bir saray yaratmış oldum. Tam mutlu mesut herkes tarafından unutulmuş yaşayıp gidecekken Dilfirib hastalandı. Sonrası malumunuz. Dilfirib&rsquo;in yerine koyduğum Dilfirib buraya geldiğinde yuvamız hazırdı. Türlü çeşit oyunlar oynadık, hikâyeler masallar anlattık birbirimize. Dilfirib çok şükür iyileşti şaiyasım yaymıştım kulaktan kulağa. Sonra hamamdaki cadı natır karının &lsquo;Ayol hiç benzemiyor,&rsquo; demesinden korkup bir peçe iliştirdim güzelimin yüzüne ve türlü çeşit çıbanlara boğuldu garibim yalanını uydurdum tek ayak üstünde. Korku ruhu felç eder. Korku zihni felç eder. Korku elinizi kolunuzu tutmaz eder. Korku gözünüzü kör eder. Korktuğum için başıma geldi bütün bunlar diye düşünüyordum yanımda Dilfirib&rsquo;im bizi Sultan&rsquo;a götürürlerken, sarayın ilk defa gördüğüm köşelerinden bahçelerinden geçerken. Hakiki Dilfirib&rsquo;i hoppacık Boğaz&rsquo;ın derin sularına gönderirken de aynı şeyi düşünmüştüm: Korktuğum için başıma geldi bütün bunlar.</p>

  <p class="p6">Oysa öyle mutluyduk ki Dilfirib&rsquo;in yerine koyduğum Dilfirib ile. Natır karıların bana zorla yaptırdığını ona canım feda yapıyordum. Ona zevklerin en yücesini verdim. Zavallıcığım da bana sormuştu bir keresinde &ldquo;Senin için yapabileceğim bir şey var mı?&rdquo; Önümde tomurcuk güller gibi açılmış memeler, dişlediğim kalçalar, kokladığım ipek gibi ten, dilimi soktuğum kulak içleri, o tarçın kokulu ağız, parmağımla yokladığım cennet köşeleri, erkekliğimden olmamışım gibi onunla halvet olurdum. Üzerinden ne kadar uzun zaman geçti. Artık o hissi daha doğru tarif edebilirim belki. Erkeklik ve kadınlık bir organdan ibaret değilmiş besbelli. Bir hismiş bunlar. İşte ben o hisle bir erkeğin mutlu edeceğinden çok daha fazla mutlu ettim Dilfirib&rsquo;imi. Ama yine de ters ve yanlış belki eksik muhtemelen yalan bir şey vardı aramızda.</p>

  <p class="p6">Olsun, ah ne olursa olsun. Mutluyduk biz.</p>

  <p class="p6">Bahçeye çıkıp dolaşmanın yolunu biliyordum. Sultan&rsquo;ın bahçesini görmeniz lazımdı. Kaç kere kuytularında seviştik. Bir ceylan da tıpkı benim gibi küçük pembe ve belki benimkinden daha kıvrak daha marifetli diliyle mutlu etti Dilfirib&rsquo;imi. Bahçe cennetten bir köşeydi. Sular, suların sesi, en güzel çiçekler, güller, kokular, tatlı yumuşak bir rüzgâr, kocaman kelebekler. Çok merak ettim sonra kitaplar yazdı mı bunları diye? Kanatları iki kolum genişliğinde ipekten tülden salman ama o muhteşem kanatların iliştiği gövdesi tüylü kıllı solucan gibi bir yaratıktan müteşekkil, salınışıyla o örümcekten devşirme kıllı çirkin gövdenin acayipliğini büyülü güzellikteki kanatlarıyla gizleyen dev kelebekler. Bir tanesi mercan rengiydi. Biz sevişirken tam tepemizde kanat çırpardı. Tenimiz o kelebeğin döktüğü yaldızlara, tozlara bulanmıştı. Kıyıya inmenin yolunu bulduğumuzu söylemiş miydim size? Denize girip yüzdüğümüzü. Öyle güzel bir yaz günüydü ki... Çırılçıplaktık ve eğer böyle yakalanırsak kendimizi suya bırakıveririz diye sözleşmiştik. İkimiz için bir dünya yaratmıştık. Apayrı bir âlem. Zamanla arkadaşlar edindik. Gece bahçeye çıkmayı başardığımızda bilhassa. Daha önce sözünü ettiklerimden öte esrarkeş Haseki Zülfü, Hattat Osman gibi. Hattat Osman demişken, kendisi Venedikliymiş. Esir düşmüş. Kaleme yeteneğinin aşikarlığından saraya alınmış. Gizli gizli resmimizi çizmişti tıpkı aynaya baktığımızda gördüğümüz gibi. Bize bir el aynası hediye eden de oydu. Geceler boyunca Dilfirib ile kendimizi seyrettiğimiz. Sultan geceleri ona tıpkı bizim gibi gizli gizli resmini yaptırıyormuş. Sonra bundan korkmuş. Hattat Osman&rsquo;ı bir daha görmedik. İşte böyle. Şahane hayatımızı hatırlayarak Sultan&rsquo;ın huzuruna götürülmekteyken neden bilmem geri döndürüldük, anlamadığımız bir kargaşa hasıl oldu. Gerçi ben anladım. Lâkin anlamamazlığa geldim. Eyvah dedim içimden, hasta olduğunu duyduğum sultan ölüverdi mi acaba? O vakit tahta geçecek şehzade Eğri Mehmed Manisa&rsquo;dan gelene kadar saklanmanın yolunu bulmalıydık. Ne odacığımıza, ne hareme saklanabilirdik. Ben böyle düşüne durayım iki haseki ucu püsküllü değnekleriyle ite kaka götürdü de bizi, Sultan&rsquo;ın huzuruna çıktık, çıkarıldık.</p>

  <p class="p6">&ldquo;Af buyurun Sultanım,&rdquo; diye başlayan vezir efendi &ldquo;Ya hastalarsa ve size sirayet ederse bu hastalık ve Allah korusun...&rdquo; diye devam etti.</p>

  <p class="p6">Sultan bir elini titreyerek kaldırdı. Gençti ama bir yaşlı gibi hakaret ediyordu. Gözlerini görünmez bir ufka dikmiş bakıyor gibiydi. &ldquo;Atın sarayımdan,&rdquo; dediğini işittim. Ya da binleri onun adına dedi ama ben o söyledi sandım. &ldquo;Ya şehre de hastalık bulaştırırlarsa...&rdquo; denildiğini işittim. &ldquo;Şehir çok soğuk,&rdquo; dedi Sultan. Bu defa konuşan gerçekten kendisiydi sanırım. İngiliz Büyükelçisinin hediyesi olan süslü orgu daha yeni parçalatmıştı. &ldquo;Bu soğukta her şey ölür,&rdquo; demişti sonra. Daha kuş gibi kanatlandırılıp huzurundan uçurulmamıştık. Dilfirib&rsquo;imizle ikimiz elimiz mahkum secde etmiş bir halde huzurundaydık. Halen hayatta olduğumu anlayabilmek için burnumu döşemeye sürttüm. İnsanların kendilerini özgür sanmalarının nedeni isteklerinin bilincinde olmaları ama bu isteğe yol açan nedenleri bilmemeleridir.</p>

  <p class="p6">Denizlerin bile buz tuttuğu soğuk çok soğuk şehirde özgürdük artık. Dilfirib ve ben Saray&rsquo;dan atılmıştık.</p>

  <p class="p6"><a id="a57"></a><span class="t12">&nbsp;</span></p>
</body>
</html>
