<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Nergis</title>
</head>

<body>
  <h2 class="h21"><a id="a30"></a>Nergis</h2>

  <p class="p6">&ldquo;Evlilik hayatıyla cennetten çıktın, cehennemin kucağına düştün bre,&rdquo; derdi Şekina: &ldquo;Tıpkı benim mazbut güzel bir kızken yanlışlıkla gönderildiğim Londra&rsquo;da içine düştüğüm yeni ama bir o kadar bana yabancı hayat gibi...&rdquo;</p>

  <p class="p6">Ah Şekina, tavan arasında bavul astarının arasından ayaklarımın ucuna kayıp düşen kartpostalın hikâyesini anlattırmadan şuradan şuraya gitmeyecek. Ama ne yapalım? Onun inadı inatsa, benimki de inat.</p>

  <p class="p6">Babam acaba bavul astarına gizlenmiş bu kartpostalı görmüş müydü? Eğer gördüyse tevekkeli bu sebepten kız doğmamı istememiş denilebilirdi. Çünkü babam kimi zaman bir erkek olarak dünyaya geldiğimi, Boğaz&rsquo;ın dibinde cinsiyetimin değiştiğini iddia ederdi.</p>

  <p class="p6">&ldquo;Karar ver bre birader!&rdquo; derdi halam, &ldquo;Kayığı, kızım oluyor eyvah diye batıran sen değil misin?&rdquo;</p>

  <p class="p6">&ldquo;Ayol, senin gördüğün olmayan göbek deliğine bağlı kordonun ucudur, ucu!&rdquo; diyordu Nergis.</p>

  <p class="p6">&ldquo;Karar verin,&rdquo; diyordum ben, &ldquo;Kayıkta mı doğdum, suyun içinde mi?&rdquo;</p>

  <p class="p6">&ldquo;Bana sorma,&rdquo; diyordu Şekina: &ldquo;Ben orada yoktum.&rdquo;</p>

  <p class="p6">&ldquo;Fesuphanallah, bütün önemli şeyler biz orada yokken olur zaten!&rdquo;</p>

  <p class="p6">Babam susuyordu.</p>

  <p class="p6">Şekina onun tekinsiz işlerle uğraşmaktan tuhaflaştığını söylüyordu. (Hangi tekinsiz işler?)</p>

  <p class="p6">Nergis, aşk hikâyesinin babamın aklını başından aldığını, bunun da iyi olduğunu söylüyordu. (Hangi aşk hikâyesi?)</p>

  <p class="p6">Babam sırlarıyla birlikte: Gizemli aşk hikâyesi ve Anadolu seyahati, babasının ve kayınpederinin şüpheli ölümü, günlüklerindeki cümlelerin oluşturduğu bulanık paragraf denizleri, kelime gölcükleri...</p>

  <p class="p6">Şekina beni duysa, &ldquo;Geç bunları cancağızım, ya baban olacak odun kafalının tabiatla, botanikle münasebetinden doğan sırları?&rdquo; der, göz kırpardı.</p>

  <p class="p6">Okulda, Fen-Tabiat Bilgisi öğretmenimiz beni kenara çekip gizlice sormuştu: &ldquo;Babanız bitkilerden zehirli gazlar elde etmiş. Niyeti bunları düşman üzerinde tatbik etmekmiş. Doğru mu?&rdquo;</p>

  <p class="p6">Hangi zehirli gazlar?</p>

  <p class="p6">Hangi düşman?</p>

  <p class="p6">Kocam Adnan Bey beni zorla akıl hastanesine yatırdığında, fiziksel olarak da yaralıydım bu arada ama müsaade buyurun anlatacağım vakti zamanı geldiğinde. İşte kocam Adnan Bey daha önceki delilerin diş izleriyle dolu kayışlarla bağlı ellerimi, beni delirten o değilmiş gibi sahtekarca okşarken, ne garip, bir elinde tuttuğu panama şapkasıyla da yüzünü yelpazeliyordu pis sahtekar, &ldquo;Seni, ailenin korkunç sırları delirtti,&rdquo; demişti.</p>

  <p class="p6">Hangi korkunç sırlar?</p>

  <p class="p6">Benim yüzleştiklerini hiç de korkunç değildi!</p>

  <p class="p6">Kocam Adnan Bey bütün psikopatların yaptığını yapıyor, kendisinin ve kız kardeşi Hera&rsquo;dan müteşekkil ailesinin pisliğini benim üzerime boca ediyordu.</p>

  <p class="p6">Bilseniz öyle perişan bir haldeydim ki... Hiçbir kadın kendi kendine delirmez. Kadınları erkekler delirtir, içinde yaşamak mecburiyetinde bulunduğu cemiyet, hal ve durum. Ama kimileri için delilik kana karışan bir mikrop gibidir. O başka.</p>

  <p class="p6">&ldquo;Siz deli olduğunuzu mu düşünüyorsunuz?&rdquo; demişti Doktor Turan, görüşmelerimizin bir yerinde.</p>

  <p class="p6">&ldquo;Hayır,&rdquo; demiştim ben kararlılıkla. &ldquo;Size başımdan geçenleri, hayatımı, beni bırakın Şekina&rsquo;yı, Nergis&rsquo;i, babamı ve diğer şeyleri anlatabildiğime göre deli değilim.&rdquo;</p>

  <p class="p6">Sonra susmuştum. O suskunluğum bile aklımda. Kocamın yakın arkadaşı, akıl hastalarını eski yöntemlerle tedavi eden Başhekim Nüzhet&rsquo;in otomobilinin sesini duymuştum. Gidiyordu. Otomobilin tekerlekleri toprak yolu yumuşakça eziyordu. Zihnim dağılmaya müsait. Belki de Doktor Turan&rsquo;ın söylediği gibi:</p>

  <p class="p6">&ldquo;Zihnin asıl yapısı bu!&rdquo;</p>

  <p class="p6">Yine o seansta, &ldquo;Ben değil, benim dışımdaki dünya tuhaf,&rdquo; demiştim.</p>

  <p class="p6">&ldquo;Deh mi, tuhaf mı?&rdquo; diye sormuştu Doktor Turan. En ince ayrıntısına kadar bildiğim odayı, Doktor Turan&rsquo;ın başucumda oturduğu ve benim divanda yattığım sürece göremediğim tarafı saymazsak tabii, bir kez daha gözden geçirme fırsatı bulmuştum.</p>

  <p class="p6">&ldquo;Tuhaf,&rdquo; diye yinelemiştim cevabımı. &ldquo;Delilik bir onurdur çünkü. Herkes kolay kolay deliremez.&rdquo;</p>

  <p class="p6">Şimdi olduğu gibi, &ldquo;Size babamdan söz ediyordum değil mi?&rdquo; der, kaldığım yerden devam ederdim. Anlatırken kaldığım yeri hiç unutmazdım.</p>

  <p class="p6">Evet, size babamdan söz ediyordum: Babam, kadınların arasında kaybolup gitmişti, doğru. Onu anlatmaya fırsat olmadı. (Sadece onu mu?) Kızı değil de oğlu olsun isteyen ortalama bir erkek. Frengi kapmasına istinaden, uçkuruna sahip olamayan şehvet düşkünü. İnatçı Arnavut. Kız kardeşlerini (evde kalmış kız kardeşlerini!) ve dul yaşlı anasını İstanbul yerine İngiltere&rsquo;ye gönderen vicdansız. Belki, Şekina&rsquo;nın ağzından duyduğumuz gibi, &ldquo;Arsız!&rdquo; Bunlara bakarak babamı tanıdığınızı söylerseniz yanılırsınız. Her insan dünyanın parçasıdır ve dünya kadar kocamandır. Evet bu lakırdıyı ilk kez duyduğumda, ben de saçma demiştim. &ldquo;Yani,&rdquo; demişti babam, &ldquo;İnsanın içinde neler var hiç bilemezsin.&rdquo; Devamında &ldquo;İnsanın ağzını sıkı sıkıya kapalı tutmasına şaşmamak gerek,&rdquo; diyerek kafamı karıştırmıştı ama olsun. Ne demek istediğini anlamıştım.</p>

  <p class="p6">Ailemizin en gizemli kişisi Nergis hakkında en fazla bilgiye on bir yaşımı bitirip on iki yaşımdan gün aldığım yaz ulaşmıştım. O yaz çarşafa girmiştim. Mahremim kanamaya başlamıştı bir kere ne yaparsınız... Kadınlık kanamaktır. Kanaya kanaya ölmektir. Bir ölü gibi yaşamak, yaşamaya çalışmaktır. Bunu çarşafımın altında idrak etmem daha kolaydı. Özgürlüğüme ne kadar düşkün olursam olayım, çarşafın altındaki gizli kapaklı dünyayı da sevmiştim.</p>

  <p class="p6">Nergis&rsquo;in baygın bir sesle, &ldquo;Ben bir ölüyüm efendim,&rdquo; demeyi ihmal etmeden anlatmaya başladığı masallarının sonu gelmişti. Sözde bana kendisini, hayatını anlatmaya karar vermesinin üzerinden dört uzun yıl geçmişti ama ben ondan hala vücuduma doğum izlerini yadigar bırakan ninelerimin hikâyesini dinliyordum. Her seferinde söze &ldquo;Fesuphanallah, sandıklar, dolaplar hayat kurtarır,&rdquo; diye başlıyordu. Tamam, anlıyorum, Nergis&rsquo;in bunu söylemek için haklı nedenleri vardı. Bana bakıp &ldquo;Bugün varsan, sebebi sandık odasının kerametindendir,&rdquo; demesinin de... Ona kalırsa dili çözülmüştü, apış arasında gül lekesiyle doğan ninemizden itibaren aile tarihimizi dillendirecekti.</p>

  <p class="p6">Üç cümlede özetleniverecek hikâye şöyleydi:</p>

  <p class="p6">Apış arasında gül lekesi olan bir bebek dünyaya getiren ninemiz babasının yetiştirdiği uçsuz bucaksız gül tarlasında dolanırken, Tatarlar tarafından kaçırılmış.</p>

  <p class="p6">At sırtında tepetaklak İstanbul&rsquo;a getirildiği için, sözün burasında &ldquo;Çok şükür ırzına geçilmeden,&rdquo; demişti Nergis, yüzü gözü şiş, ucube gibiymiş ve bu halde esir pazarında satılmış.</p>

  <p class="p6">Saray&rsquo;dan gelen bir alıcı usul olduğu üzere esir olarak satılacak kızların uyuduğu yerde nöbete kalıp kim horluyor, kim horlamıyor tespit etmiş ve ne âlâ horlamıyor dediği üç esir kızdan birisi olan ninemizi, yüzünü görüp korksa bile, gözden ırak işlerde çalıştırır, cüce hizmetkârlarımızın onunla halvet olmasına izin veririz ne yapalım diyerek Saray için satın almış.</p>

  <p class="p6">Ancak, çarşıdaki hesap Saray&rsquo;a uymamış. Ninemiz, ya bulaşıcı bir hastalığı varsa diye Saray&rsquo;a alınmamış.</p>

  <p class="p6">Ne yapalım yani üç cümleyi geçtiysek, şu fani dünyada kim sözünü tutabilmiş ki!</p>

  <p class="p6">Sonuç: Saray&rsquo;ın eczacı kalfası ona acıyıp evine götürmüş. Kayıkla karşıdan karşıya geçerlerken ninemiz ateşler içinde yanıyormuş. Nergis sözün burasında, benim doğum hikâyemden de bir şeyler çalardı, gökyüzünü, İstanbul&rsquo;u ve Altın Boynuz&rsquo;u tersten görmek gibi, ama ben ses etmezdim. Çünkü, bir ailede bir kişinin gördüğünü yedi göbek ötesi görür.</p>

  <p class="p6">İşte bu ninemizin yüzünün gözünün şişi inince kabuğunun içinden çıkan bir inci tanesi gibi ışıldamış, iki karısının üzerine onu getiren ve koynundan çıkmayan Saray&rsquo;ın eczacı kalfası mutluluktan mum gibi eriyormuş. Kadının elinden gelen her işe &ldquo;kölelik&rdquo; diyen bu tatlı ninemiz, artık karısı olduğu herifine aş diye suya doğradığı gül yapraklarını kaşıklattırıp, &ldquo;ellerin dert görmesin hanımım pek güzel,&rdquo; dedirttirmiş ve o gün bonkörlüğü üstündeki kocasından bir kese altını kendilerini gizlice gözetleyen diğer kanlarının gözleri önünde kapıvermiş.</p>

  <p class="p6">&ldquo;Yeter Nergis!&rdquo; demiştim.</p>

  <p class="p6">Bütün bunları Doktor Turan Bey&rsquo;e anlatırken de aynı kararlılıkla çıkmıştı sesim. Biz seanstayken, besbelli Doktor Bey&rsquo;in ufaladığı ekmek kırıntılarıyla karnını doyurmaya alışık bir kumru, kendisine zarar gelmeyeceğine inandığı, güvendiği, açık pencere önünde dolanmaktayken, sesimden korkup uçup kaçıvermişti valla. İşte yine aynı isyan vardı sesimde:</p>

  <p class="p6">&ldquo;Yeter Nergis! Sen kimsin?&rdquo;</p>

  <p class="p6">Nergis o sırada anlatmakta olduğu ve avcunun içi gibi ezbere bildiği hikâyenin, bildik cümleciğine gelmişti:</p>

  <p class="p6">&ldquo;Ben bir ölüyüm efendim!&rdquo;</p>

  <p class="p6">Ağzından gayri ihtiyari bu cümlecik dökülmüştü:</p>

  <p class="p6">&ldquo;Ben bir ölüyüm efendim!&rdquo;</p>

  <p class="p6">Önce direnmişti:</p>

  <p class="p6">&ldquo;Fesuphanallah, hikâyenin de en güzel kısmına gelmiştik: İşte senin bu ninen, bu üç cadı karı tarafından lohusa hamamına götürüldüğü günün yatsı namazı sonrası, oturdukları yalının gece kadınlar gizlice girip ay ışığında deniz banyosu alabilsinler diye açılan kapakçığından yallah Boğaz&rsquo;ın derin sularına gönderiverilmiş. Eskisinden güzel olsun, değirmen taşma dönmesin diye hamamda ördek yumurtası sürülüp karnına bağlanan kırk arşınlık kumaş çözüle çözüle nineciğin Boğaz&rsquo;ın dibini boylamış...&rdquo;</p>

  <p class="p6">&ldquo;Yeter Nergis! Sen kimsin?&rdquo;</p>

  <p class="p6">Nergis, günden güne azalan saçlarını, kelleşen başını gizlemek için bizim yanımızda bile örttüğü örtüsünü başından attığı gibi, kendi hikâyesini de ağzından atmanın zamanı geldiğine kanaat getirmiş gibi bakmıştı:</p>

  <p class="p6">&ldquo;Çok unutkan oldum ben artık,&rdquo; demişti ki haklıydı. Sütü ateşte, kandilleri açık unutur, arabacıyla çarşıya iner, &ldquo;Ayol, niye çıktım ki ben evden?&rdquo; diye gerisin geriye döner olmuştu. Tesadüf ettiği bir yabancı hekim başına gelecekleri ona söylemişti: Pera&rsquo;da bonmarşenin birinde Şekina&rsquo;nın sipariş ettiği eldivenleri alırken: &ldquo;Af buyurun hanımefendi,&rdquo; diyen doktorun sesine dönmüş, adam buna kendini tanıtmış, kartını takdim etmiş, şifa verdiği hastalıkları sıralamış derken, &ldquo;Doğuştan mı böylesiniz, yoksa sonradan mı?&rdquo; diye soruvermiş. &ldquo;Saçlarınız dökülmeye başladı mı? Kilolarınızın müsebbibi de bu olmalı. Ya unutkanlık?&rdquo; diye sormuş o hekim: &ldquo;Unutkanlık başladı mı?&rdquo;</p>

  <p class="p6">Sıkıntıdan terleyip çarşafını suya düşmüş gibi ıslatan Nergis o gün eve bir tuhaf gelmişti, anlatınca hatırladım.</p>

  <p class="p6">&ldquo;Muhakkak ki fani dünya işlerinden sonra sıra gördüklerimi, bildiklerimi unutmaya gelecek. Kendi hikâyemi unutmadan anlatmaya başlamalıyım,&rdquo; demişti. Doğrusu iyi bir girişti. Sözünü kesmeden dinledim onu.</p>

  <p class="p6"><a id="a31"></a><span class="t12">&nbsp;</span></p>
</body>
</html>
