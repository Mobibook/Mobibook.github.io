<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Yelpaze</title>
</head>

<body>
  <h2 class="h21"><a id="a24"></a>Yelpaze</h2>

  <p class="p6">&ldquo;Bakınız, Şekina yelpazesini burada unutmuş.&rdquo;</p>

  <p class="p6">Eşya da hüzünlü olur muymuş? Mösyö Zako&rsquo;nun tozlu konsol üstünden alıp elinde tuttuğu yelpaze bu âlemde yapayalnız kalmış gibiydi. Bir parça tüy salma salma önce tıpkı konsol gibi tozlu mu tozlu döşemelerin üzerine iniverecek gibi oldu, sonra yanı başındaki kapkara, pırıl pırıl cilalı bir çift çizmenin burnunu öptü: İşgal güçlerinden bir İngiliz subayı bir gece ansızın ziyaretimize gelmişti.</p>

  <p class="p6">Sebep?</p>

  <p class="p6">Casuslukla itham edilen ve üstü kapalı bir biçimde ellerine geçirirlerse canına okuyacaklarını belirttiği Şekina&rsquo;yı sormaya:</p>

  <p class="p6">&ldquo;Buradaysa teslim olsun. Yoksa bulun getirin.&rdquo; Bilmiyordu ki Şekina tam karşısındaki dolabın içindeydi. Anahtar deliğinden izlenildiğinden haberi olmayan İngiliz subay, babam tarafından çiftliğin kapısına kadar geçirilmişti: &ldquo;Tarım ve hayvancılıkla mı iştigal ediyorsunuz Beyefendi?&rdquo; Rüzgâra tutulmuş çalı öbeği gibi tir tir titreyen babam &ldquo;Her Arnavut gibi,&rdquo; cevabını vermişti.</p>

  <p class="p6">&ldquo;Kaç sineğiniz var?&rdquo;</p>

  <p class="p6">&ldquo;İnek!&rdquo;</p>

  <p class="p6">&ldquo;Ne? İnek mi? Ben size kaç sineğiniz var diye sordum. Dilinizi biliyorum.&rdquo;</p>

  <p class="p6">Güller ve çiçekli bitkiler üzerine bilgi sahibi olmak isteyen babamın bilebildiği kadar İngilizceyle ve bizim dilimizde zar zor anlaşmışlardı. Şekina&rsquo;nın ortadan kaybolduğu havadisiyle dumura uğrayan Mösyö Zako da onlara yardımcı olamamıştı. Babam, söz Şekina&rsquo;dan açılmışken ve onu tutuklamak için gelen de bir İngiliz Subayı olunca, onu ve altı kız kardeşini, lafın burasında evde kalmış demeyi bile atlamadan, &ldquo;yaşlı dul annemi, yanlışlıkla, İngiltere&rsquo;ye gönderdim, gemiyle&rdquo; kelimelerini İngilizce söyleyerek malum hikâyeyi anlatmıştı.</p>

  <p class="p6">&ldquo;Gözümü anahtar deliğinden çektim. Az kalsın, saklandığım dolabın içinden çıkıp o hikâye öyle değil böyledir bre ağabey, diye sofanın ortasına dikiliverecektim.&rdquo;</p>

  <p class="p6">&ldquo;Ayol, dolaplar sandıklar hayat kurtarır. İyi ki dediğin gibi yapmadın.&rdquo;</p>

  <p class="p6">Hatırladığım son Şekina ve Nergis konuşması buydu sanırım.</p>

  <p class="p6">Gülkurusu elbisenin etek ucunun dolap kapağına sıkışması yürekleri hoplatmıştı. İngiliz subay elinde oyuncak ettiği kahve fincanıyla ayağa kalkıp, dolaba doğru gitmişti. Sonra manzaranın içinde bir acayipliği seyreder gibi dikkatini o kumaş parçacığına yöneltmişti. Şekina&rsquo;nın nefes alıp verişinin sesini duymuştuk. Kokain burun kemiğini ateşe tutulan mum gibi erittiğinden:</p>

  <p class="p6">&ldquo;Az kalsın hapşıracaktım!&rdquo;</p>

  <p class="p6">&ldquo;Ayol iyi ki hapşırmamışsın yoksa seni alır götürür bütün İngiliz ordusuna...&rdquo;</p>

  <p class="p6">&ldquo;Ağzından yel alsın Nergis!&rdquo;</p>

  <p class="p6">&ldquo;Fesuphanallah, Valide Sultan öldürtmeye çalıştığı gelininin üzerine saldığı izbandut gibi yeniçerilerden kaçarken bir dolaba saklanmıştı. Eteğinin ucu ele vermişti onu. Onu bulduklarıyla parmaklarını kırmış, merak edip altından mı diye mahremine bile bakmış, öldü diye taşlıkta bırakmış, nefes aldığını fark edince yine üzerine çullanmışlardı. Sonra da hareme dalıp bütün kızları elden geçirmişlerdi.&rdquo;</p>

  <p class="p6">&ldquo;Nerede oldu bu?&rdquo;</p>

  <p class="p6">&ldquo;Ayol, Kadınlar Savaşı&rsquo;nda. Kadınlar Savaşı&rsquo;nı gördüm ben!&rdquo;</p>

  <p class="p6">Nergis ve Şekina her zamanki gibi daldan dala konan bülbüllermişçesine laflamak istiyorlardı. İstiyorlardı ki hayatımızda hiçbir şey değişmesin, olduğu gibi sürsün gitsin ve nihayet bitsin.</p>

  <p class="p6">&ldquo;Şu manzaranın yerinde olmak isterdim,&rdquo; derdi Şekina. Divanına uzanmış, çubuğunu tüttürürken:</p>

  <p class="p6">&ldquo;Zaman geçsin gitsin, ben orada öylece kalayım. Manzara gibi zamana hapsolayım.&rdquo;</p>

  <p class="p6">Odalardan birisinde hapis kalması gereken kedi nasıl olmuşsa kaçmış, İngiliz subayının beni çok korkutan çizmelerinin dibinde dolanır olmuştu. Bu yetmezmiş gibi dolabın önünde durup ağlamaya başlamıştı:</p>

  <p class="p6">&ldquo;Adı ne bu cat&rsquo;s in?&rdquo;</p>

  <p class="p6">&ldquo;Catpilkus, keditırnağı çiçeği, o vakit cat, kedi,&rdquo;</p>

  <p class="p6">&ldquo;Ne? Kedi, tırnak?&rdquo;</p>

  <p class="p6">&ldquo;Öyle değil. Kedi, cat, adı, Fleischl,&rdquo; demişti babam da.</p>

  <p class="p6">Pis pis sırıtmıştı İngiliz Subay. Kim bilir belki tatlı bir adamdı. Belki bizim Şekina&rsquo;mızı alıp götürmeye geldiği için gözümüze batıyor olabilirdi.</p>

  <p class="p6">&ldquo;Siz nasıl tahammül ediyorsunuz? Kız kardeş, erkekler, başka erkekler, paşalar, oteller, kucak, kucak. İsteyen herkese...&rdquo;</p>

  <p class="p6">Evet, pis bir adamdı. Babamsa doğrusu beni çok şaşırtıyordu:</p>

  <p class="p6">&ldquo;Arılar bal toplamak için çiçekten çiçeğe gezerler. Şekina işte o anlara benzer.&rdquo;</p>

  <p class="p6">Al başına belayı! Babam, karşısındaki İngiliz askere karıştırabileceği iki yeni kelime daha hediye etmişti:</p>

  <p class="p6">&ldquo;Arı? Karı?&rdquo;</p>

  <p class="p6">Babam ceza olarak dediği anlaşılsın diye arı gibi vızıldamıştı. İngiliz, Şekina halamın nasıl böyle özgür olabildiğini merak ediyor olmalıydı:</p>

  <p class="p6">&ldquo;Anlar erkek değil midir? Burada? Müslüman bir ülkede?&rdquo;</p>

  <p class="p6">&ldquo;Kraliçe anlar vardır. Hiç duymadın mı?&rdquo;</p>

  <p class="p6">Bunları Doktor Turan Bey&rsquo;e anlatırken gülmüştü. Kapatıldığım akıl hastanesinde bana çok iyi gelen bir tedaviyi uyguluyordu. Ben bir divana uzanmıştım. O başucumda oturuyor, beni dinliyordu. İnce derili ellerimin üzerinde elektroşok tedavisinin izlerini, kemerlerin, iğnelerin bıraktığı morlukları görünce hüzünleniyordum. Doktor Turan Bey&rsquo;e tıpkı şimdi yaptığım gibi aklıma gelen her şeyi anlatırken ellerim çoğunlukla şişkin bir kubbe gibi görünen karnımın üstünde oluyordu. Ellerime baktıkça akıllanayım diye vücuduma verilen elektriğin beni yakarak vücudumda izlediği yolu acıyla hatırlıyordum. Ellerime bakmadan anlatmayı beceremeyince, ben de ellerimi saklayarak anlatmayı denedim. Bunun nedenini de anlatmıştım Doktor Turan&rsquo;a. Neyse, biz devam edelim. Doktor Turan&rsquo;a da sık sık böyle söylerdim. Nergis ve Şekina gibi daldan dala konmadan anlatmayı tercih ederdim. &ldquo;Peki, bugünlük bu kadar,&rdquo; dediğinde doktorum, seansımız nerede kaldıysa bir sonraki seans oradan devam ederdim.</p>

  <p class="p6">Şekina&rsquo;yı götürmeye gelen İngiliz Subay ve babam arasında geçen ve Doktor Turan&rsquo;ı güldüren lakırdılar, bir dolabın içine saklanmış, anahtar deliğine dayadığı hayat dolu fıldır fıldır dönen gözleriyle etrafı izleyen Şekina&rsquo;nın canını sıkmıştı:</p>

  <p class="p6">&ldquo;Ne saçmalıyor bunlar deyip kendimi dolaptan dışarı atacaktım,&rdquo; demişti.</p>

  <p class="p6">&ldquo;Ayol, iyi ki atmamışsın, bak sonrasında, senin soramadığın bir soru, senin adına soruldu!&rdquo;</p>

  <p class="p6">Nergis haklıydı. İngiliz o güne kadar hiçbirimizin babama soramadığımız soruyu sormuştu:</p>

  <p class="p6">&ldquo;Kardeşinizi niye İngiltere&rsquo;ye gönderdiniz yanlışlıkla...&rdquo;</p>

  <p class="p6">&ldquo;Yanlışlıkla değil,&rdquo; dedi babam. &ldquo;Bilerek.&rdquo; Bu hepimizin bildiği bir şeydi. Ama babamın ağzından duymak önemliydi.</p>

  <p class="p6">Sırlar insanların kaburga kemiklerine gizlenir çünkü orası kafes gibidir. Gizlendikleri yerde kuş gibi kanat çırpar dururlar. Özgür kalmak isterler. Sırlar dile düşmek isterler. Dile düşen sırlar en hakikisinden dedikodu olurlar.</p>

  <p class="p6">&ldquo;Ayol, dedikodu baldan tatlı.&rdquo;</p>

  <p class="p6">Sonrasında* Nergis ve &ldquo;Vatansever olsam gam yemem, hay başıma gelenler,&rdquo; diye söylenen Şekina&rsquo;nın, babamın kılığına girerek dolaştığı günler başlamıştı.</p>

  <p class="p6">Peki babama ne olmuştu?</p>

  <p class="p6">&ldquo;Babanızı, Şekina&rsquo;yı casuslukla itham edip götürmek üzere gelen işgal kuvvetlerinden İngiliz subayını geçirdikten sonra üstünü başını tulumbadan su çekmek suretiyle yıkayıp temizlerken gördüm.&rdquo;</p>

  <p class="p6">Doğrusu Mösyö Zako&rsquo;nun bu açıklaması benim için hiçbir şey ifade etmemişti.</p>

  <p class="p6"><a id="a25"></a><span class="t12">&nbsp;</span></p>
</body>
</html>
