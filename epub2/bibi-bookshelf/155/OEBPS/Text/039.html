<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Yoruldum, Yorgunum</title>
</head>

<body>
  <h2 class="h21"><a id="a72"></a>Yoruldum, Yorgunum</h2>

  <p class="p6">Bazen hayatımızın biricik anında kalmak isteriz. Hatıralarımızın en korunaklı kıyısında. Mesela, Şekina&rsquo;nın gözyaşlarını sile sile ezberinden okuduğu Kızlar Manifestosu&rsquo;nu duyduğum gecede.</p>

  <p class="p6">Karanlıkta, manzarayı seyrettiğimiz divanın üzerindeydik. Elektrikler gitmiş, daha gelmemişti. Mangaldaki kor ateşleri seyrediyorduk. Öncesinde dışarıda gökyüzünün ve onun kucağındaki âlemin mavilikten siyaha akışını seyretmiştik. Sonra ateş böceği gibi titreyip sönen ya da Boğaz&rsquo;a asılmış gibi duran balıkçı fenerlerini, yamaçtaki evlerin, minarelerin, camilerin, tek tük geçen arabaların ışıklarını seyretmiştik.</p>

  <p class="p6">Kızlar Manifestosu&rsquo;nu dinlediğim o anda kalmak isterdim. Nergis&rsquo;in usul usul nefes alıp verişlerini duyduğum o tatlı sıcak anda. Ne kadar güvendeydik. Belki mutluyduk. Ya da ne halde olduğumuzu bilmiyorduk.</p>

  <p class="p6">Hiç anlatmayayım ne olursunuz çocuklarımı gördükten sonra olanları.</p>

  <p class="p6">Tekrar hastaneye kapatıldım. Çocuklarımın hayatta olduğunu bilmek acılarımı hafifletmedi aksine ağırlaştırdı. Bizi sevdiklerimizden ölümün ayırmadığı ayrılıklar daha acı vericidir. Bazen gün ne kadar uzun sürer şaşarsınız. Bana sorarsanız sizin ya da hepimizin yani kollarımıza o saatleri takanların ölçüp biçip böldüğü zamandan fazlasıdır zaman. Kim bilir, belki başka türlü ölçmenin bir yolu olsa zamanın nasıl uzadığını şaşkınlıkla görürsünüz.</p>

  <p class="p6">İnsan bazen tıpkı şimdi benim yazdığım şu satırlar gibi kendisini avutmak ister. Tekrar hastaneye kapatıldıktan sonra çok kederliydim. Hastabakıcılardan yediğim dayakla ön dişlerim kırılmıştı. Doktor Turan hafta sonu Ada&rsquo;daydı. Pazartesi sabahı hastaneye biraz geç geldi. &ldquo;Niye kimse bana telefon açıp hastaneye geri getirildiğini söylemedi!&rdquo; diye bağırdığını duydum. Çocuklarımı öldürmediğimi o da benim gibi yeni öğrenmişti. &ldquo;Bir cinnet geçirmişsiniz besbelli,&rdquo; demişti. Karşılıklı oturuyorduk. Daha ona anlatacağım çok şey vardı. Ağlıyordum. Kırık dişlerimi görmesin diye parmaklarımın ucuyla dudaklarımı mühürledim.</p>

  <p class="p6">Çocuklarımı görmeye gidişimin hikâyesini ona oracıkta anlatmıştım. Kırık dişlerimi görmesinden utanmıştım. Yüzüme, ellerime saplanan gül dikenlerini teker teker çıkarmıştı. Umarım unutmadınız. İnşallah bu satırları okurken &ldquo;Gül dikenleri de neyin nesiydi?&rdquo; diye sormuyorsunuz kendi kendinize. Hep böyledir gerçi kızamam size. Herkes birbirine karşı kör ve sağırdır. Doktor Turan Bey, Başhekim Nüzhet Bey tarafından çağrıldıktan sonra geri dönseydi gül ağaçlarının dibine gömdüğüm defterlerimi ona verecektim. Ama gelmedi. Sonra beni alıp apar topar götürdüler. Doktor Turan Bey&rsquo;i bir daha görmedim.</p>

  <p class="p6">Gecelerden bir gece defterlerimi gömdüğüm yerden çıkardım. Yazacak, anlatacak bir iki şey daha vardı ama ne? Daha doğamadım bile dedim. Hastane yavaş yavaş kalabalıklaşmaya başlamıştı. &ldquo;Malum dışarıda savaş var,&rdquo; demişti hastabakıcılardan birisi. &ldquo;Dünyada...&rdquo;</p>

  <p class="p6">Bir zamanlar sadece benim uyuduğum yatakta önce iki sonra üç ve ardından beş kişi uyumaya başladık. Sonra yataklar kaldırıldı yerlerde uyumaya başladık. Kimi hastalar çok saldırgandı. Bir iki kere çok ciddi yaralandım. Ön dişlerimin kırıldığına üzülmüştüm ya, bütün dişlerim döküldü. Buna rağmen defterleri korumayı başardım. Bir iki defteri hemşirelerden birisi bulup yırtıp attı. O defterlerde yazılanları yeniden yazamadım.</p>

  <p class="p6">Doktor Turan rica ettiği için yazmıyordum. Hatırlarsanız babama ait olduğunu düşündüğüm bir deftercik vardı. Tava narasında bulduğum. Belki yazmak anlatmak soydan soya geçer bir şeydir. Neticede evlat ailenin sırrıdır. Ana babada çıkmayan şeyler evlatlarında çıkar. Unutulmamak, yok olmamak için yazdım. İnsan yaşarken başına gelenlerin farkına varamıyor. Ömür dediğimiz şey de işte öyle geçip gidiyor. En son babamı anlatmalıyım diye düşündüm. Belki bana gizli gizli yazıp anlatmayı öğütleyen oydu. Gerçekten gizli gizli yazar olmuştum. Hastalanıp ölenler vardı. Ya da diğer saldırgan hastaların öldürdükleri. Bir mucizeydi yazmak. Bu durumda yani. Ayrıca gerçekten öyle. Daha önce anlatmak için söylediğim şey yazmak için de geçerlidir: Yazmak ruhunuza çakılmış ve pas tutmuş çivileri teker teker sökmek gibidir. Doktor Turan Bey&rsquo;e anlatmak da aynı şeydi.</p>

  <p class="p6">Bir an önce anlatacaklarımı bitirmek ve bu yazdıklarımı gömmek istiyordum. Hayat da böyle bir şey işte. Yaşıyorsunuz yaşıyorsunuz&nbsp; (bu arada dilim sürçüp yazıyorsunuz dedim ne garip düzelttim ama) sonra aniden ölüyorsunuz. Her ölüm anidir. Şu dünyada Nergis kadar uzun bir ömür geçirmiş olsanız bile ölümünüz anidir. Gerçi Şekina ve Nergis&rsquo;in macerası ebedi istirahatgâhlarına çekildikleri vakit bile devam etti. Önce yan yana gömüldükleri mezarlarına yıldız düştü. Bir kuru taş. Kararmış, yanmış, şu güzelim dünyadakileri kıskanan zebaniler tarafından cehennemden fırlatılıp atılmış gibi. İşte bir gece gökten bir yıldız kaydı düştü, bunların başuçlarındaki servi yandı bitti kül oldu. Mezar taşları nazarla tuzla buz olan billur bardaklar gibi parçalanmıştı da mezar tahtaları çökmemişti. Mezarlarının üzerini yalayıp hafifçe yakan bir oyuk açılmıştı o kadar... Ezcümle mezarlarına yıldız yağmıştı.</p>

  <p class="p6">Birkaç yıl sonra da mezarlığın taşınması icap etmişti. Sahipli mezarların gelip ölülerini alıp götürmeleri emredilmişti. İstanbul büyüyordu. Mezarlarının açılışına bizzat tanıklık etmiştim. Sanki Şekina ve Nergis içlerinden canlı çıkıvereceklermiş gibi beklemiştim. Kemikle dolu kefenlerini iki küçük çıkın gibi elimize alıp gitmiştik. Bizden geriye kalan bunlardı demek. Bir torba kemik. Böyle olmamalıydı ama. Ellerimizle kurduğumuz, icat ettiğimiz hayat dururken, o kocaman yollar, köprüler, makinalar, taş yığını evler, biz insanlar yok olamazdık. Kemiklerimizden öte bir yere savruluyor olmalıydık.</p>

  <p class="p6">Şekina ve Nergis&rsquo;in kemiklerini güzel bir yaz günü, gölgeli, neşeli, tatlı kokulu caddelerden geçirip ve hatta onlara Boğaz&rsquo;ı geçirip çiftliğe getirmiştim. Onları bize gösterilen mezarlığa değil çiftliğe gömecektim. Öyle de yaptım. Servi ağaçlarının biz oraya yerleşmezden evvel gömülen dervişlerin sessiz mezar taşları olduğunu bildiğimden bahçenin en güzel yerine gömdürdüm Şekina ile Nergis&rsquo;i. Çiftliğin bir zamanlar pırasa, çilek tarlası olduğunu, o bereketli tarlalara can veren gübre tepeciğinin üzerinde oturup manzarayı seyrettiğimizi anlatmıştım. İşte o seyir terasına gömüldüler sessizce. Muşmula ağacının altını da aklımdan geçirmedim değil. Evet sıra geldi onu anlatmaya. Muşmula ağacının altında başlayan hikâyeyi.</p>

  <p class="p6"><a id="a73"></a><span class="t12">&nbsp;</span></p>
</body>
</html>
