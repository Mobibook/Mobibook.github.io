<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>&ldquo;Ben Bir Faşistim&rdquo;</title>
</head>

<body>
  <h2 class="h21"><a id="a74"></a>&ldquo;Ben Bir Faşistim&rdquo;</h2>

  <p class="p6">Muşmula ağacı ölmek bilmedi. Oysa meyve ağacının ömrü ne kadardır ki? Şekina gibi uzun ömürlü, Nergis gibi ölümsüzdü belki. Nergis boşuna demiyordu: &ldquo;Fesüphanallah olmadık zamanlarda meyve veren bu muşmula ağacı aynı bizim gibi eşyanın tabiatına aykırı yaratılışta.&rdquo;</p>

  <p class="p6">Babam ölüm döşeğinde, &ldquo;Bir şeyi toprağa gömmek en kolayı...&rdquo; demişti.</p>

  <p class="p6">&ldquo;Ama ya insanın dilindeki sırlar, kalbindeki hisler, kafasındakiler... Onlar ne olacak?&rdquo; Babamı nedense hep muşmula ağacının altında hatırlarım. Yanında fesini başının arkasına doğru kaykıtmış gezen göbekli, esmer, Şekina&rsquo;yla Nergis&rsquo;in hiç sevmediği misafiri, sıkıntıyla ayağının ucunu toprağa vurup dururken...</p>

  <p class="p6">&ldquo;Bre ne istiyor o adam ağabeyimden?&rdquo;</p>

  <p class="p6">Şekina bir yandan çubuğunu tüttürüp bir yandan araladığı perdenin arkasından babamla misafirini gözetlerken böyle sorardı. Şekina&rsquo;nın babamın yerine geçmek mecburiyetinde kaldığı, bitli uzun saçlarını fes altında topladığı günlerde, bu adamla Pera&rsquo;da meşhur bir otelde sanki babammış gibi yemek yemesi icap etmişti, biliyorsunuz. Bunun öncesinde bu adam hakkında hiçbir şey bilmiyorduk.</p>

  <p class="p6">Sonra acı sır fısıldandı: Babam ömrünü adadığı bitkilerden canlıları öldüren bir gaz elde etmişti. Babamın, kayınpederi Prens Hazretleri&rsquo;nin hayran olduğu bahçesinden geldiği yere bakar mısınız? Meğer bitkileri böyle bir gaye uğruna sevmiş. Yazık. Babamın üye olduğu cemiyette büyük bir katliamın planı konuşulurken babam bu fikri ortaya atmış: Evlerinden yurtlarından edilip kökünü kurutmak istedikleri insanları bir merkezde toplayıp tıpkı birer mahlukatmış gibi üzerlerine bu gazı sıkacaklarmış. Kasılıp, katılıp ölüverecekmiş insanlar. &ldquo;Ortalık mezbahaya dönmeden ha,&rdquo; demiş o göbekli, esmer adam: &ldquo;Kansız kırılcak soyları.&rdquo;</p>

  <p class="p6">Adını bir türlü hatırlayamıyordu Şekina.</p>

  <p class="p6">Neyse... Babam kansız bir katliam yapacak buluşunu tatbik etmek için çırpınıp durmuş. Bir gece masada içip içip nutuk atmasını hatırlarım: &ldquo;Bir ölüm bulutu yaratacağım hemşireler... İçine giren ölecek. Üzerine çöken ölecek. Soluyan ölecek. Nefes can değil, ölüm olacak. Ne müthiş değil mi?&rdquo;</p>

  <p class="p6">&ldquo;Fesuphanallah değil!&rdquo; demişti Nergis.</p>

  <p class="p6">&ldquo;Cemiyettekilerin de aklı yatmıyor. &lsquo;A be kafalarını kopardık mı biter bu iş&rsquo; deyip duruyor o şey, şey...&rdquo; Adamakıllı sarhoştu babam. Uzun uğraşları sonucu bitkilerden elde ettiği zehirli ölümcül gazı Anadolu&rsquo;dan sürülecek halkın üzerine tatbik etmeyi arzuluyordu. Bu hususta üyesi olduğu cemiyettekilerin ayak sürümesi canını sıkıyordu. Karşısında onlar varmış gibi anlatıp duruyordu:</p>

  <p class="p6">&ldquo;Düşünün aldığınız bir nefesle ciğerleriniz küle dönecek. Vücudunuz sanki soğuktan donmuş gibi kasılıp kalacak. Felç olacaksınız. Sonunda nefes bile alamayıp öleceksiniz.&rdquo; &ldquo;Ayol ne fena...&rdquo; demişti Şekina. &ldquo;Rahmetli anacığım seni doğurur doğurmaz şeytan olduğunu anlamıştı zaten.&rdquo;</p>

  <p class="p6">Ben bile hatırlıyorum, babamın, annesinin &ldquo;Mayıs böceklerini ağır şamdanlarla ezerdin,&rdquo; deyişini aktardığı satırları. Cemiyet üyeleri bu hayalci Arnavut&rsquo;u oyaladıkça oyalamışlar. Gizli gizli katliam planları yapılırken ki babamın bunlardan haberi bile yokmuş. İşte bu zaman zarfında hiç hesapta olmayan bir şey oldu ve babam bir sabah çiftliğe ziyaretimize gelen matmazele âşık oldu. Sonra önce matmazel ardından babam ortadan kayboldu.</p>

  <p class="p6">&ldquo;Korku yok sevgilim,&rdquo; diye başlayan o mektup her şeyi anlatıyordu. Matmazel gibi sanatçı, yazar, eli kalem tutan, aydın pek çok kişi İstanbul&rsquo;dan Anadolu&rsquo;ya sürgüne gönderilmiş. Bu niye yapılmış? Anadolu&rsquo;daki ölümler başladığında bunu batıya iletmesinler, fikri, maddi, manevi bir yardım örgütlemesinler diye... Yani bu topraklardan sürmek istedikleri halkın can damarlarını böylelikle kesmişler. Sürgün edilenlerin neler yaşadığını o kırık dökük aşk mektubundan öğrendim. Matmazel kurşuna dizilmeden yazmış son mektubunu. Arkadaşlarının kurşuna dizilip katledilmesi seyrettirilmiş kendisine bir gün önce. İçlerinden birisinin dizlerinin bağının çözülüp yere yığılışım anlatmış. Kurşunu yemeden korkudan ölmüş gibi... Baharın çoktan geldiği yemyeşil öyle güzel öyle huzur verici bir yerdeymişler ki tüfeklerini onlara doğrultmuş bir manga askerin karşısında duvar boyunca dizilip ölümü beklemelerinden abesle iştigal diye söz ediyordu.</p>

  <p class="p6">&ldquo;İnsan ölürken ne düşünür ve kim bilir ölüm nasıl bir şeydir?&rdquo; diye soruyordu. İnsanın kendi ölümünü anlatamaması aslında ne büyük kayıp. Ölümü hayattan daha gizemli yapan şey de bu zaten.</p>

  <p class="p6">Kurşuna dizilenlerin kanlı bedenlerini yığılıp kaldıkları duvar dibinden sürüyüp mandaların çektiği arabalara taşıma görevi ölümü bekleyenlere verildiğinden, kendi payına düşen arkadaş ölüsünü nasıl sürükleyip taşıdığını anlatıyordu. Mektubun o satırlarını hatırlamama müsaade edin, gözlerimi kapatınca hatırlıyorum, gaipten sesler, yazılar, uçuşan harfler gibi gelir mektup da: &ldquo;Benim payıma zavallı köpek itlafçısı düşmüştü. Yol boyunca &lsquo;Benim bu alimlerin ve alimelerin arasında işim ne!&rsquo; diye söylenen, &lsquo;Benim okuma yazmam bile yok, çocuklarım evde beni bekler, bu işte bir yanlışlık var, bırakın gideyim!&rsquo; diye ağlayan.</p>

  <p class="p6">Hayvan gibi doldurulduğumuz vagonuyla bir tren bizi İstanbul&rsquo;dan uzaklara taşıdı. &lsquo;Bunu niçin yapıyorsunuz?&rsquo; gibi masum bir soru yönelten çocuk mütehassısını oracıkta vurdular. Kan sızan başıyla omuz omuza aramızda oturup yola bir ölü olarak devam etmesini şart koştular. O yolculuktan sağ çıkamayacağımızı işte o vakit anladım. Ölene kadar aklıma mukayyet olabilmek için bildiğim bütün vodvilleri zihnimin ışıklı sahnesinde oynadım durdum. Kimi zaman kader arkadaşlarıma şarkılar mırıldandım. Bunu yaparken bir asker susmamı söyledi, hemen sustum. Yine de buna rağmen silahının kabzasıyla ağzıma vurdu. Dişlerimi avcuma tükürdüm. Kırık dökük dişlerle ölüme gideceğime üzüldüm. Bizi hayvan gibi birbirimize zincirleyip yürütürlerken ahalinin &lsquo;Kimmiş bunlar, ne yapmışlar?&rsquo; soruları eşliğinde, bir kasaba çarşısının ortasında bir vitrinin önünden geçerken maymun gibi sırıtıp baktım. Bunu yaparken de yine aynı ölüm kafilesinde benimle birlikte yürüyen tiyatrocu arkadaşımın geçen yıl bir oyunda yaptığı maymun taklidini hatırladım. Pek çirkinleşmiştim ya rabbim. Köpek itlafçısının kanlar içerisindeki cansız bedeni kuş gibi hafifti. Doğruymuş, insan öldükten sonra hafiflermiş.&rdquo;</p>

  <p class="p6">Matmazelin mektubu böyleydi işte. Hatırlayıp yazabilmek için sanki göklerden bana vahiy geliyormuş gibi mırıldanıyordum. Ama bu kimsenin gözüne batmıyordu çünkü bir akıl hastanesindeydim. Belki son olarak size burayı anlatmam lazım, hayatımın son durağını.</p>

  <p class="p6"><a id="a75"></a><span class="t12">&nbsp;</span></p>
</body>
</html>
