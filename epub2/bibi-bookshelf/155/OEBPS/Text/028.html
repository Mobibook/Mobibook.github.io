<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Dökülen Süt Dişleri</title>
</head>

<body>
  <h2 class="h21"><a id="a50"></a>Dökülen Süt Dişleri</h2>

  <p class="p6">Kayıp ağabeyinin eşyalarını toplayıp gitmekte olan matmazel ağlamaktaydı. Elinde çok güzel bir mendil tutmaktaydı ve iskarpinlerinin ucundaki muşmula lekesine küçük bir sinek sürüsü tebelleş olmuştu.</p>

  <p class="p6">&ldquo;Fesuphanallah bu sene havalar iyi gitti, sinekler bile ölmedi,&rdquo; demiş bulunmuştu Nergis, gözlerini &ldquo;Bana müsaade,&rdquo; deyip kalkan matmazele dikip. Uzun zamandır haber alamadığı ağabeyini merak ederek gelen ve onun ortadan kaybolduğunu öğrenen matmazelin gözleri ağlamaktan Şekina&rsquo;nın bir nefesiyle kızarttığı nargilesinin kor ateşlerine dönmüştü.</p>

  <p class="p6">Şekina yan gelip yattığı divanında doğrulmamıştı bile.</p>

  <p class="p6">Matmazelin, &ldquo;Sırası değil,&rdquo; diye geri çevirdiği nargile boynu bükük durmaktaydı. Babam gizlice, onun ağabeyinin ağır bavulunu çeke sürükleye gidişini izlemişti.</p>

  <p class="p6">&ldquo;Bre adı yok mu bu matmazelin?&rdquo; diye sormuştu Şekina.</p>

  <p class="p6">&ldquo;Güller bülbüller anlamına gelen bir adı varmış ama...&rdquo; demişti babam. &ldquo;Matmazel işte!&rdquo; deyip kestirip atmıştı sonra.</p>

  <p class="p6">Süt dişlerimin dökülmeye başladığı yedinci yaşım pek çok olaya gebeydi:</p>

  <p class="p6">Bunların ilki, babam ve matmazel ile birlikte kayıp kahyamızı aramak üzere hayatım boyunca unutamayacağım bir yere yapacağımız ziyaretti.</p>

  <p class="p6">İkincisi, göbeğini öne çıkarıp fesini arkaya atan tuhaf bir adamın evimize girip çıkmaya başlaması ve babamla yaptıkları gizli saklı muhabbetlerdi.</p>

  <p class="p6">Üçüncüsü, babamın ortadan kaybolmasıydı.</p>

  <p class="p6">Dördüncüsü, Şekina&rsquo;nın camii hareminde Müftü Hazretlerine kafa tutup hakkında ölüm fetvası verilmesi üzerine çareyi babamın yerine geçerek yaşamakta bulmasıydı.</p>

  <p class="p6">Beşincisi güneş tutulması ve Gırtlakçı&rsquo;nın ziyaretiydi.</p>

  <p class="p6">Bütün bunların hepsi ben yedi yaşındayken oldu.</p>

  <p class="p6">Süt dişimin döküldüğü sabah bir kez daha ziyaretimize gelme zorunluluğu duyan matmazel, babama bir teklifte bulundu:</p>

  <p class="p6">Ağabeyinin bir dönem ruhsal sıkıntıları olmuştu. Acaba bu sıkıntısı yine nüksedip hatta bu defa artıp kendini bilmez bir halde ortalarda dolaşmaktaysa... Matmazelin söylediği gibi ifade edecek olursam:</p>

  <p class="p6">&ldquo;Yardımsever Müslümanlar tarafından ya bimarhaneye kapatıldıysa?&rdquo;</p>

  <p class="p6">&ldquo;Ayol hangisine? Malum neredeyse her caminin bimarhanesi var. Yardımsever Müslümanlar akıllarını kaçırmaya pek meyilli.&rdquo;</p>

  <p class="p6">&ldquo;Matmazel, aramaya nereden başlayacaksınız bre?&rdquo; diye sormuştu babam.</p>

  <p class="p6">Muşmula ağacının dibine daha o sabah kucak kucak toprak yığdırmıştı babam. Çünkü hepimiz uykumuzdan, &ldquo;Topraktan çıkmış bir el yardım ister gibi bana uzanmıştı Allah&rsquo;ım!&rdquo; diye bağıran bir işçinin sesine uyanmıştık. Korkudan tir tir titreyen zavallı işçiye dili tutulmasın diye yudum yudum şekerli su içiriliyordu.</p>

  <p class="p6">&ldquo;Kimse o tarafa geçmesin bre!&rdquo; emrini vermişti babam.</p>

  <p class="p6">Nergis arkasından &ldquo;Ayol, nerede robdöşambrın? Fesuphanallah, o Fransız karısı sana bunları öğretmek için para aldı, soydu soğana çevirdi bizi!&rdquo; diye bağıra dursun, babam gecelik entarisinin eteklerini çamura bulama pahasına muşmula ağacına doğru yürümüş, ağacın altında eşelenen köpeğimizi -av köpeğiydi bu- tek kurşunla vurmuştu.</p>

  <p class="p6">Çok konuşmak insanın sonunu getirir.</p>

  <p class="p6">Topraktan çıkmış eli tarif etmeye, anlatmaya doyamayan zavallı işçi işte bu yüzden babam tarafından çiftliğin pek yakınındaki Toptaşı Bimarhanesi&rsquo;ne gönderildi.</p>

  <p class="p6">&ldquo;Bre zavallı iti niye vurdun?&rdquo; diye çıkışan Şekina&rsquo;ya, &ldquo;O it toprağı eşeliyordu bre!&rdquo; cevabını veren babama Nergis&rsquo;in de bir sorusu vardı:</p>

  <p class="p6">&ldquo;Fesuphanallah orada ne gömülü ki?&rdquo;</p>

  <p class="p6">Babam sıkıştırılmaya gelmezdi. Çareyi üzerimize kurşun yağdırıp yukarı, odasına çıkmakta buldu. Bir suçu kabul etmek suç işlemekten daha zordur. İşte bu azapla kıvranan babam ağabeyini aramaktan söz eden gözü yaşlı matmazele, hatırlayalım, soru değil, oltanın ucunda yem uzatmıştı:</p>

  <p class="p6">&ldquo;Matmazel, aramaya nereden başlayacaksınız bre?&rdquo;</p>

  <p class="p6">&ldquo;Buraya en yakın olanından,&rdquo; cevabını vermişti Matmazel.</p>

  <p class="p6">&ldquo;Ayol, daha bu sabah oraya buradan bir işçi gönderdik. Adamcağız durup dururken deliriverdi,&rdquo; demişti Nergis. Ne de olsa saray hayatı ona iktidarla işbirliği içinde olursa hayatta kalabileceğini öğretmişti.</p>

  <p class="p6">&ldquo;Size hak veririm matmazel. Zira delilik bit gibi pek bulaşıcı bir şey olmaya başladı bre,&rdquo; demişti babam.</p>

  <p class="p6">Toptaşı Bimarhanesi çiftliğe fazla uzak değildi. Kimi günler rüzgâr buraya kapatılan mecnunların çığlıklarını yüklenip getirirdi, o kadar yakın. İşte o korkunç akıl hastanesini görmem yedinci yaşıma tekabül eder.</p>

  <p class="p6">Topraktan çıkan bir elin kendisine uzandığını haykıran işçimizin sesine uyandığımız, akabinde matmazelin ziyaretimize geldiği o sabah düşen dişimin yeri gün öğleye yaklaşmaktayken halen kanamaya devam etmekteydi.</p>

  <p class="p6">&ldquo;Fesuphanallah sanki ağzının içinde kanlı bir nehir var.&rdquo;</p>

  <p class="p6">Ağzımın içine yumruk büyüklüğünde bir çaput tıkılmış babamın faytonunda oturmaktaydım. Matmazel, babamın refakatinde Toptaşı Bimarhanesi&rsquo;ne girmişti. İşleri bitsin, babam ve ben dişçinin yolunu tutacaktık. Babam, özel faytoncusuna &ldquo;Çocuk burada beklesin bre,&rdquo; emrini vermişti. Dilsiz faytoncu başını sessizce eğerek onu cevaplamıştı. Onun için de çocuklarını ve karısını öldürdükten sonra dili tutulmuş diyorlardı.</p>

  <p class="p6">Babam onu işe alırken &ldquo;Daha iyi ya, nereden gelip nereye gittiğimizi kimseye söyleyemez bre,&rdquo; demişti.</p>

  <p class="p6">&ldquo;Ama çocuklarını öldürmüş,&rdquo; demişti Şekina faytoncunun suçunu affedilmez bularak.</p>

  <p class="p6">&ldquo;Ayol, kim bilir neden yaptı bunu?&rdquo; Nergis, hayatın ve kaderin insana her şeyi yaptıracak güçte olduğunu çoktan tecrübe etmiş bir bilge gibi böyle söylemişti.</p>

  <p class="p6">Bütün sevgisini verdiği, Üsküdar Toptaşı Bimarhanesi&rsquo;nin dikildiği yokuş değil göğe asılı dimdik bir merdiven sanırsınız, yokuşu nasıl çıktığına hep şaştığım atlarına elleriyle arpa yediren faytoncu, benim akıl hastanesinin kapısına doğru gidişimi gördü. Ama buna engel olmak için hiçbir şey yapmadı. Yaşlı gözlerle baktı sadece. Rivayet o ki bu faytoncu herkesle ilgili rüyalar görürmüş. Kimin sonunun nerede, nasıl geleceğini bilirmiş. Ancak dili olmadığından diyemezmiş. Cahilin teki olup okuma yazması olmadığından kendisine vehim olan şeyi yazıp okutturamazmış. Atlarının dizginlerini, kırbacını tutan eli başka hiçbir şey tutamazmış. Eli bir şey tutuyor olsa oturur kendisine görünenleri çizermiş. Anlayacağınız dili gibi eli kolu da ilahi güç tarafından bağlıymış.</p>

  <p class="p6">Faytoncu, babamın emrine itaat etmemek ve karşılığında neredeyse beline kadar gelen efendisinden, evet babam oluyor bu, okkalı bir tokat yiyip bir de öbür yanağını dönmek, suratına tükürülmek pahasına matmazel ve babamın peşi sıra çocukça saf meraklına yenilip akıl hastanesine girişime ses çıkarmadı. Muhtemelen kendisine bahşedilen ilahi şey neticesinde benimle ilgili sezdiği şeyler vardı.</p>

  <p class="p6">Böylece yedi yaşında bir çocuk, İstanbul&rsquo;un en korkunç akıl hastanesinin kapısından içeri girmiş bulundum.</p>

  <p class="p6">Bütün hikâyeler kuyruğundan birbirine bağlıdır:</p>

  <p class="p6">Bu kapı, Nergis tarafından bulunan Dilfirib&rsquo;in önünde biçare oturup ağladığı kışla kapısıydı. O gün çok şükür iyi ki açılmamış dediğimiz kapı bugün bir akıl hastanesine aitti.</p>

  <p class="p6">Neden bilmem, belki delilerin kaçmasına imkân ihtimal olmadığı için ya da irikıyım başmubassır Cerrah Mehmet Efendi&rsquo;nin dalgınlığına geldiğinden, kapı açıktı.</p>

  <p class="p6">O kokuyu ve sesleri hayatım boyunca unutamadım. Düşen dişimin peşi sıra akan kanlı ırmağı kurutsun diye ağzıma tıkılan çaputu ısırıp durdum korkumdan. Büyük bir kubbenin gölgelediği, karanlık denecek kadar loş bir avludan geçerek bir dehlize indiğimi yıllar sonra bir tercüman olarak bu akıl hastanesini gezmekte olan bir ruh hekimine refakat ederken idrak edecektim. Bir çocuk olarak indiğim o dehlize açılan demir parmaklıklı odacıklar, o odacıklarda çırılçıplak, pislik içinde yorganlarının üzerinde kalkmaya mecali olmayan deliler yatmaktaydı. Beni önünde buldukları mücrim koğuşundakilerse besbelli en azgınlarıydı.</p>

  <p class="p6">Kapalı kapılardan bana uzanan eller birer pençeye benziyordu. Sonra yüzler. Delilerin yüzleri. Ağır parmaklıklı kapılara yapışmış bana doğru bilinçsizce açılan ağızlar.</p>

  <p class="p6">&ldquo;Azizim, ne masumiyet, ne terbiye, insanlıktan çıkmış varlıklardır deliler,&rdquo; demişti Başhekim babama.</p>

  <p class="p6">&ldquo;Bu çocuğun burada ne işi var?&rdquo; diye hayretler içinde kalan güllabici beni kolumdan tuttuğu gibi makamında yakınlarının görmeye geldiği hastalan koymak için demir bir kafesin bulunduğu başhekimin yanına götürmüş, bir çocuğun orada ne aradığının aslı astarı ortaya çıkmıştı.</p>

  <p class="p6">Matmazel hala ağlamaktaydı. Ağabeyinin izini burada da bulamamıştı. Şişkin yanaklarının üzerinde bir çift salyangoz bir aşağı bir yukarı yürüyüp peşi sıra izler bırakmış gibi, gözyaşlarının izi kalmıştı yüzünde.</p>

  <p class="p6">Kalkıyorduk.</p>

  <p class="p6">&ldquo;Bre bizim şu işçi... Biraz daha müşahede altında kalacakmış öyle mi?&rdquo; diye soran babamın oyununu, &ldquo;Kimden duydunuz azizim?&rdquo; diye bozmuştu açgözlü, rüşvet meraklısı başhekim. &ldquo;Güllabiciler söyledi bre,&rdquo; diye kekelemişti babam.</p>

  <p class="p6">Anlaşıldı bir kese altın daha gidecekti başhekime.</p>

  <p class="p6">Oysa ben kimsenin aklına gelmeyecek bir yerde, bir akıl hastanesinde yolunu kaybetmiş bir çocuk olarak yerin dibine inen merdivenleri tıpış tıpış inip hastaların ellerinde çiğ birer kabakla, tıklım tıkış çırılçıplak tutuldukları demir mazgallı kapıların açıldığı daracık koridorda bulmuşken kendimi, iniltiye benzer ama çok anlaşılır olduğu için kolaylıkla seçilen bir ses işitmiştim:</p>

  <p class="p6">&ldquo;Küçükhanım, küçükhanım... Siz misiniz?&rdquo;</p>

  <p class="p6">Zavallı işçi, belli ki en zorba, en taşkın, katiller diye bilinen mücrimlerin arasına konulmuş, bellerini sıkan demir bir halkaya bağlı olmalarına rağmen onlar tarafından epey hırpalanmıştı.</p>

  <p class="p6">&ldquo;Babanız zorbalıkla burada tutturuyor beni,&rdquo; demişti zavallı işçi. Adını bugün bile hatırlayamadığım işçinin &ldquo;Elinizi hiçbir yere sürmeyesiniz, her taraf bitle dolu,&rdquo; diye beni uyaracak kadar aklı başındaydı.</p>

  <p class="p6">&ldquo;Başka bir çocuk olsa avaz avaz ağlar. Ama şuncağız aval aval bakmaktaydı,&rdquo; demişti beni bulan güllabici.</p>

  <p class="p6">&ldquo;Belki ileride delilerle bir münasebeti olur. Benim gibi bir hekim olarak yani...&rdquo; demişti başhekim. Bilinmez, belki ruh hekimleri deliliği deri döküntüsü gibi bir bakışta kolayca teşhis edebilmekteydiler.</p>

  <p class="p6">Sonra... Sonra babam beni dişçi koltuğuna oturtup gitmişti. Tiyatroya provaya yetişecek olan matmazeli bırakması icap etmekteydi. Dişçi, &ldquo;Teker, teker dökülecekler,&rdquo; dediği dişlerimi çekti. Sanırım bunu yaparken biraz sarhoştu çünkü sağlam dişlerimi de çekti. Dolayısıyla çiftliğe dişsiz, yaşlı bir ağızla döndüm. Babam, bunu yapan dişçinin ağzındakileri faytoncumuzun yardımıyla konfeti gibi ortalığa saçtığını söylüyordu ama artık geçmiş olsundu.</p>

  <p class="p6">Böylece bir bebek gibi muhallebi, papara ve çorbayla beslendiğim günler başladı. Süt dişlerimin yerine yenileri geldi gelmesine de benim hiç azı dişim olmadı. Artık ağzımın içinde dilimin ucunun yerini gayet iyi bildiği doldurulmaz boşluklar vardı.</p>

  <p class="p6"><a id="a51"></a><span class="t12">&nbsp;</span></p>
</body>
</html>
