<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Esrarlı Manzara</title>
</head>

<body>
  <h2 class="h21"><a id="a18"></a>Esrarlı Manzara</h2>

  <p class="p6">Zatürreenin son öksürüklerini de yolculadıktan sonra dışarı çıkmama izin verilmişti.</p>

  <p class="p6">&ldquo;Gel sana biraz hava aldırayım,&rdquo; demişti Şekina. Sonra, &ldquo;Paşa gönderdi bizi,&rdquo; dediği bir kayığa binmiştik. O kayık bizi Sarayburnu&rsquo;nda demirli bir vapura götürmüştü. Mayıs ayı gelmiş, hava ısınmıştı. Boğaz inci tanesi gibi ışıl ışıldı.</p>

  <p class="p6">&ldquo;Ah ah,&rdquo; demişti halam. &ldquo;Şu güzelim Boğaz&rsquo;ın ortasında senin maceralı doğumunu göremediğime yanarım!&rdquo;</p>

  <p class="p6">Paşa&rsquo;yla buluşmaya gidiyor diye pek sevinçliydi. Kayığımız, vapura yanaşınca;</p>

  <p class="p6">&ldquo;Halacığım,&rdquo; dedim, &ldquo;bu vapur, geçen yaz bindiğimiz, binip de indiğimiz vapur!&rdquo;</p>

  <p class="p6">&ldquo;Aaaaa öyle mi?&rdquo; demişti o da.</p>

  <p class="p6">Eve dönünce &ldquo;Leblebi gibi ortalığa saçıldı,&rdquo; dediği elbisesinin düğmeleri yeniden dikildi. Nergis incecik dikiş iğnesini kumaşa ustalıkla batırıp çıkarıyordu:</p>

  <p class="p6">&ldquo;Ayol, Paşa ayağını yerden kesivermemiş demek. Akıl edip toplayıvermişsin etrafa saçılan düğmelerini.&rdquo; Düğmelerden birisi kayıptı ama. Şekina buna pek üzülmüştü.</p>

  <p class="p6">&ldquo;Desene, düğmenin teki o eski püskü vapurla Karadeniz&rsquo;den şeye doğru, şeye, şeye...&rdquo; Paşa&rsquo;nın geçeceği denizi hatırlamış ama ayak basacağı şehri çıkaramamıştı.</p>

  <p class="p6">&ldquo;Ayol ne işi varmış oralarda?&rdquo; diye sormuştu Saray&rsquo;da geçen yılları sebebiyle diplomasiyi, devlet işlerini pek iyi bilen Nergis, &ldquo;Bu Paşa gözden çıkarılmış olmalı.&rdquo;</p>

  <p class="p6">&ldquo;Yok,&rdquo; demişti Şekina Halam. &ldquo;Bu Paşa memleketi emin ellere teslim etmeye gidiyormuş.&rdquo;</p>

  <p class="p6">&ldquo;Hııu...&rdquo; demişti Nergis şüpheyle. &ldquo;Hangi emin ellere teslim edecekmiş?&rdquo;</p>

  <p class="p6">&ldquo;Bilmem, bana söylemedi,&rdquo; diye omuz silkmişti Şekina.</p>

  <p class="p6">Paşa&rsquo;dan on yaş büyük olmalıydı ama mizacına hiç uymayan bu omuz silkişi onu genç göstermiş, ondan beklemediğimiz bir tespit yapıvermiş: &ldquo;Tarih nasıl olsa yazar, biz de o zaman öğreniriz,&rdquo; deyip çıkmıştı işin içinden.</p>

  <p class="p6">&ldquo;Ayol tarih olanı değil olmayanı yazar. Olanı saklar.&rdquo;</p>

  <p class="p6">Paşa&rsquo;yla buluşma Şekina&rsquo;yı yorgun düşürmüştü. Nergis&rsquo;in manidar sözüne kulak asmadı. Ama ben Nergis&rsquo;i her zamanki gibi pürdikkat dinliyordum.</p>

  <p class="p6">&ldquo;Tarih anahtar deliğinden bakmak gibi bir şeydir,&rdquo; dedi ve bunu söylerken gözleri yaşlarla doldu.</p>

  <p class="p6">Şekina, aynasını kırmızı kadife kılıfından çıkarmış üzerinde son parti kokainini hazırlıyordu. Fleischl&rsquo;ın hediyesi kokain takımının mineli İncili küçük keskisiyle aynasının üzerine yaydığı beyaz tozu önce kıtır kıtır doğradı, inceltti, iki kısa sonra vazgeçip üç kısa çizgi çekti, tam bunu da bozacaktı ki Nergis gözlerindeki yaşlan silip onun ne yapmakta olduğunun farkına vardı:</p>

  <p class="p6">&ldquo;Fesuphanallah, çocuğun yanında utanmıyor musun Şekina Hanım?&rdquo;</p>

  <p class="p6">&ldquo;O çocuk değil ki! Bizim küçük arkadaşımız.&rdquo;</p>

  <p class="p6">İşte buna cevap veremedi Nergis.</p>

  <p class="p6">Mağara ağzı kadar geniş burun deliklerine mineli İncili küçük keskinin yanında pek yoksul, pek hırpalanmış duran ama nice zevkler görüp geçirdiği belli sert kağıttan borucuğu dayadı ve bütün dünyayı içine çekti:</p>

  <p class="p6">&ldquo;Anahtar deliğinden bakıp gördüklerini anlatsana Nergis.&rdquo; Kuş tüyü yastıklarının arasına, manzarayı seyrettiği divanına gömülmüş, kokainin kanma karışıp kendisine neşe, mutluluk, cesaret verecek kasırgayı patlatmasını ağzı açık beklerken, emir ve rica arasında incecik bir çizgide gidip gelen ses tonuyla isterdi ne isteyecekse. Nergis, dünyaya meraklı soruları cevaplandırmak için değil, hizmet etmek için gelmişti. Dolayısıyla hanımı bildiği Şekina&rsquo;nın ricasını geri çevirmesi mümkün değildi. Yeri gelmişken açıklamama müsaade edin: Nergis ve Şekina birbirlerini anne ve babamın İstanbul&rsquo;a yerleşmesinden itibaren tanıyorlardı denilebilir. Esrarlı bir hikâyeydi bu. Şekina çubuk içmeye koyulduğunda, gider ayaklarını ovardım. O da buna karşılık ne anlatacağını iyi bildiğinden başlardı bu hikâyeyi anlatmaya.</p>

  <p class="p6">&ldquo;Bunlar bizim oralarda yağmur bulutu gibi bir anda bitiverdiler. İstanbul&rsquo;dan geliyorlarmış ve yağmur damlası kadar çok çil çil altınları varmış söylentisiyle beraber.&rdquo; Hikâyenin gerisi benim ezberimden: Soyları sopları bilinmiyormuş. Dinleri, kitapları da. Kasaba halkı, annem, babası ve Nergis hakkında her gün yeni bir hikâye uydurur olmuş. &ldquo;Arpa çuvalına cübbe giydirip fes takmışsın gibi duran bir ihtiyarı oradan oraya taşıyıp duruyorlar,&rdquo; diye anlatırmış görenler. Pek ortalarda görünmeyen dedem için &ldquo;Sorsan, &lsquo;Ehh çok hastaydı beybaba,&rsquo; derlerdi,&rdquo; derdi halam.</p>

  <p class="p6">Çubuğundan derin bir nefes alır, dumanı ciğerlerine doldurur, gözlerini kapar, sonra aynı dumanı burnundan çıkarırdı. Bütün vücudunu, ayak serçe parmağına kadar dolaştırdığını iddia ettiği dumanın, burun deliklerinden ve artanının da yeni baştan dudaklarının arasından çıkışının tarif edilmez bir sesi vardı. Var olmayan bir şeyin sesi gibi.</p>

  <p class="p6">&ldquo;Sonra bunlar çok güzel bir bahçe yaptırdılar. Mayası toprak olan biz Arnavutları nasıl cezbedeceklerini biliyorlardı.&rdquo; Hikâyenin burasında Nergis&rsquo;e dönüp mutlaka sorardı: &ldquo;Bre Nergis, öyle değil mi?&rdquo;</p>

  <p class="p6">On yıl ya geçmiş ya geçmemiş, babam, annemle evleneceğim diye tutturmuş ve evlenmiş. &ldquo;Bu kısmı babana sor, o anlatsın,&rdquo; derdi Şekina.</p>

  <p class="p6">Babam hiçbir zaman deftercikte yazılanlar kadar güzel anlatamadı. Aile fertleri birbirlerini osuruk kokularından tanıdıklarını söylerler. Ruhlarında kopan fırtınalardan, gizli saklı duygulardan habersiz tanırlar da. İşte bu yüzden tanıdığınızı sandığınız bir insanın kendisini ele verdiği şeyleri bulmak, okumak, tanık olmak, duymak, büyük bir hazdır.</p>

  <p class="p6"><a id="a19"></a><span class="t12">&nbsp;</span></p>
</body>
</html>
