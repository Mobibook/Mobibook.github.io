<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Anahtar Deliği</title>
</head>

<body>
  <h2 class="h21"><a id="a16"></a>Anahtar Deliği</h2>

  <p class="p6">&ldquo;Ne doğu ne batı,&rdquo; demiş Nergis, açılan falın sonucunu gördüğünde, büyülü bir şeymiş gibi haritada İstanbul Boğazı&rsquo;nı dolduran sütlü çaya bakarak:</p>

  <p class="p6">&ldquo;Ayol, on dört sene sonra haritada sütlü çayın doldurduğu İstanbul Boğazı&rsquo;na düşeceğimizi nereden bilebilirdim!&rdquo; Hâlâ annemin kamındaymışım.</p>

  <p class="p6">&ldquo;Kıçüstü dünyaya gelirken, niye gerisin geriye ananın karnına kaçıverdin sen!&rdquo; Şekina beni böyle azarlardı.</p>

  <p class="p6">Hal vaziyet böyle olduğundan, yani hâlâ annemin karnında olduğumdan &ldquo;Sanki anan hepimizden daha hızlı dibi boyluyordu,&rdquo; derdi babam. &ldquo;Başka?&rdquo; diye sorduğumda ben, &ldquo;Bre suyun dibi amma karanlıkmış&rdquo; diye düşündüğünü söylerdi. &ldquo;Ayol benim ağzımdan burnumdan çıkan gümüş topçukları seyrederken uykum geliverdi,&rdquo; diye anlatırdı Nergis su altındaki maceramızı. &ldquo;Su altından öte bir yerdi,&rdquo; derdi babam. Anlaşılan bize görünenler ona da görünmüştü.</p>

  <p class="p6">&ldquo;Benden ona geçecek son leke ne olacak acaba?&rdquo; Nergis, annemi taklit ederek bunu sorduğunda, sözünü Şekina tamamlardı:</p>

  <p class="p6">&ldquo;Anan bu soruyu o kadar çok sordu ki!&rdquo; ikisi birden &ldquo;Ah,&rdquo; çeker, kafesteki bülbüller gibi başlarlardı kederli kederli şakımaya.</p>

  <p class="p6">Şekina annemi severmiş. Annem de onu severmiş.</p>

  <p class="p6">&ldquo;Fesuphanallah, oysa kadın kadının kurdudur,&rdquo; derdi Nergis.</p>

  <p class="p6">&ldquo;Yalan! Hem de kuyruklu!&rdquo; derdi Şekina, çubuğunu tüttüre tüttüre.</p>

  <p class="p6">&ldquo;Ayol gözlerimle gördüm.&rdquo;</p>

  <p class="p6">&ldquo;Ne zaman?&rdquo;</p>

  <p class="p6">Nergis, pembe iri dudaklarını ısırırdı. Benim yanımda söyleyemeyeceği şeyler olduğunda hep böyle yapardı. Kapalı kutuya döner, az konuşurdu:</p>

  <p class="p6">&ldquo;Kadınlar savaşını gördüm ben. Sarayın tavanlarından kan damladı.&rdquo;</p>

  <p class="p6">&ldquo;Ne zaman?&rdquo;</p>

  <p class="p6">Çubuğunu bırakır, cımbızını eline alırdı Şekina. Elinde cımbız, yüzündeki tüyleri yolmaya bayılırdı. Aynasını, düşmanıymış gibi kökünden koparıp yok etmek istediği kara kuru bir kıl teline iyice yaklaştım, benim yanımda Nergis&rsquo;e sırrını açık etmesi için neler yapmazdı neler.</p>

  <p class="p6">&ldquo;Büyük Valide Sultan, Sultan&rsquo;ın annesini, yani gelinini öldürtmek istemişti. Beriki bunu haber alınca o da diğerini öldürtmek istemişti.&rdquo;</p>

  <p class="p6">&ldquo;Ne zaman?&rdquo; Ağızdan, damardan, burundan keyfine keyif katacak her şeyi içine çekerdi Şekina.</p>

  <p class="p6">&ldquo;Ayol, Büyük Valide Sultan, helvacıbaşısı Üveys&rsquo;e iki kavanoz zehirli şerbet hazırlatmıştı. Cariye Meleki Kalfa bunu öldürülmek istenilen Küçük Valide Sultan&rsquo;a gizlice haber verdiğinden iki tarafta karşılıklı suikast planlarını uygulamaya koydu.&rdquo;</p>

  <p class="p6">&ldquo;Ne zaman?&rdquo; Şekina&rsquo;nın sorusu, alafranga bir evde görüp hayran olduğumuz saatin tik takları gibiydi.</p>

  <p class="p6">&ldquo;Fesuphanallah, o gece Büyük Valide Sultan, bir grup Ocak askerini saraya alabilmek için kapıları açık bıraktırmıştı. Öteki de Zülüflü baltacılarla, Hasodalıları silahlandırmıştı. Teravihten sonra &lsquo;Büyük Valideyi isteriz,&rsquo; bağırışlarıyla harekete geçen Hasodalılar Harem&rsquo;e yürüdüler.&rdquo;</p>

  <p class="p6">&ldquo;Ne zaman?&rdquo; Halamın sorusu keskin bir bıçak gibi Nergisin göğsüne dayandığında,</p>

  <p class="p6">&ldquo;Ayol, çok eskiden,&rdquo; derdi Nergis.</p>

  <p class="p6">&ldquo;Ne kadar eskiden?&rdquo; Halamın yüzünü incecik bir peçe gibi örten duman, &ldquo;Ben peçe takmam! Beni peçe takarken gördün mü hiç!&rdquo; Doğruya doğru, halamı peçe takarken hiç görmedim. Perde olsun o zaman. Halam bir sis perdesinin ardından aniden belirir, ısrarla, sıkılmadan, yeniden, yeniden sorardı: &ldquo;Ne kadar eskiden?&rdquo;</p>

  <p class="p6">Sabır taşı olsa çatlardı değil mi?</p>

  <p class="p6">&ldquo;Fesuphanallah, senelerden bir sene, aylardan bir ay, günlerden bir gün işte!&rdquo;</p>

  <p class="p6">&ldquo;Hangi sene, hangi ay, hangi gün?&rdquo;</p>

  <p class="p6">Senelerden bir sene, aylardan bir ay, günlerden bir gün, yani ben on bir yaşındayken ve işte bu Topkapı Sarayındaki kadınlar savaşı hikâyesini ağzım bir karış açık dinliyorken, sözün burasında Nergis&rsquo;in gövdesinden çatırtıya benzer bir gürültü geldi. Dünyayı içine doldurup kuş tüyü sedirine yan gelip yatmış Şekina bile duydu bu sesi. Sanki dallarındaki karların ağırlığını taşıyamayan yaşlı bir ağaç çöküvermişti. Sonra burnundan bir parça kan sızdı. Nergis kanı parmaklarının ucuyla, şaşırarak sildi. Kanının rengini daha iyi görebilmek için, burnunu hafifçe avcunun ortasına değdirdi. Büyülenerek, sanki şu âleme geldi geleli ilk defa, hadi bilemediniz ikinci defa bir yeri kanıyormuş gibi bu bir parça kana, kanma bakakaldı. Ardından, günlerce durgunlaştı. Sustu. Babam bile &ldquo;Bre hasta mı bu kadın? Bir ayağı çukurda mı?&rdquo; diye sorar oldu.</p>

  <p class="p6">1919&rsquo;un Şubat ayı çok soğuk geçiyordu. Zatürreeye yakalanmıştım. &ldquo;Ayol, bu hastalık benim kadınefendilerimin hiçbirisinde belirmemiştir, hayret?&rdquo; demişti Nergis. Günler sonra ağzından çıkan sözler bunlar olmuştu.</p>

  <p class="p6">&ldquo;Peki senin neyin var Nergis?&rdquo; demişti Şekina. Ellerini tutup şefkatle yanına çökmüştü. Bu önemli çünkü halamı hiç şefkat gösterirken görmemiştim. Ama bundan çok daha önemli bir şey geliyor şimdi:</p>

  <p class="p6">&ldquo;Bu dünyada fazla zamanım kalmadı hanımım,&rdquo; demişti Nergis.</p>

  <p class="p6">Nergis değil, ben ölecekmişim gibi geliyordu bana. Ateşler içinde yanıyordum. &ldquo;Bre mangaldaki kor parçası gibi bu çocuk,&rdquo; demişti babam bile. Daha doğrusu hastalığım öyle ağırdı ki babam bile bu sayede varlığımı fark etmişti. Ardından halama dönüp, &ldquo;Ben mezarını kazdırayım, sen kefenini hazırla hemşire,&rdquo; demesiyle, mangalın maşasını kafasına yemişti. O kış babamın sağ kaşı halamın elinden olmak suretiyle façalanmıştı. Oysa zavallı adam dört yıldır şiddetli bir sinir buhranının tesirinde bulunmakta ve esasında kendisine yeni yeni gelmekteydi.</p>

  <p class="p6">Tekrar bana dönersek: Ölümü değil, kordan bir gemi olduğumu hayal etmiştim. Yattığım yerden görünen sisli, puslu, soğuk İstanbul Boğazı&rsquo;na doğru akıp gittiğim, derin sularında ateşimi söndürdüğüm karabasanlar görüyordum. Kordan bir gemi gibi sönüp dağılıyor, küllerim dibe çöküyordu. Aynı sular, beni Boğaz&rsquo;ın ortasında doğuran annemi geri vermemişlerdi.</p>

  <p class="p6">&ldquo;Fesuphanallah hiçbir kadınefendimin ölüsünü bulup, kefenleyip gömmek nasip olmadı.&rdquo;</p>

  <p class="p6">&ldquo;Ne yani, bu sabinin hiçbir ninesinin başına çöküp ağlayacağı bir mezarı yok mu?&rdquo;</p>

  <p class="p6">&ldquo;Ayol, vallahi de yok, billahi de yok.&rdquo;</p>

  <p class="p6">Şekina ve Nergis başucumda konuşup duruyorlardı.</p>

  <p class="p6">&ldquo;Bana ninelerimi anlat Nergis.&rdquo; Masal niyetine bunu isterdim ondan. Şekina itiraz ederdi her defasında:</p>

  <p class="p6">&ldquo;Biz varız ya cancağızım. Ne yapacaksın ölmüş gitmiş cadıların hikâyesini dinleyip! Baksana ne ölüleri geçmiş ele, ne dirileri!&rdquo;</p>

  <p class="p6">&ldquo;Fesuphanallah tövbe de be kadın!&rdquo;</p>

  <p class="p6">1919 yılının kış ayında hastalığım o kadar ağırlaşmıştı ki, babamın halamın kulağına fısıldadığını duymuştum:</p>

  <p class="p6">&ldquo;Bre bu çocuk başında Azrail ile oturuyor!&rdquo;</p>

  <p class="p6">Defterciği o yaz bulacaktım. Dolayısıyla, bir kere daha o incelikli satırların yazan kaba saba babam olabilir mi ya rabbim diye düşünmedim değil.</p>

  <p class="p6">&ldquo;Kaşına attığım façanın kanı çekilmemiş daha. Ağabey olamadığın gibi çocuğuna baba da olamadın. Senden bostan korkuluğu bile olmaz bre!&rdquo;</p>

  <p class="p6">&ldquo;Bre deme bre! Erkek cinsinden misin sen hemşire?&rdquo; Babam haklıydı. Hastalığımın ağır geçmesi konusunda canım. Şekina Halamın erkek cinsine mensup olmadığı apaçık meydandaydı. Gerçi özgürlüğüne düşkün halacığım bu hususta ilginç bir tecrübe yaşayacaktı ya, neyse şimdi sırası değil. Anlatmazsam aile tarihimiz eksik kalacağından, elbette sırası gelince anlatacağım. Sözü dallandırıp budaklandırmadan, müsaade edin devam edeyim: Şekina Halam, gece çişe kalktığında, içine, gidip bana bakıvermesini söyleyen bir his düşmüş. Kaldı ki o hisse babamın bunları İstanbul diye İngiltere gemisine bindirmesinden bu yana itimat etmiyormuş. Çünkü o zaman bu his, &ldquo;Yolun açık olsun Şekina, oh püfür püfür gideceksin İstanbul&rsquo;a. İnşallah orada iyi bir kısmet bulursun,&rdquo; demekteymiş. Neyse... Nergis&rsquo;in başımı bekliyor olmasına rağmen, zavallıcık ayakucumda iki büklüm ağzı açık horlayarak uyumaktaymış, halam odaya girdiğinde, bir ucu tavana değen, sanki herkesin can havliyle asılıp bir tutam kopardığı kirli yoluk tüylü hatta kan lekeli, bir çift kanat görmüş. Kanatların genişliği odayı dolduruyormuş. Şekina Halam rahmetli annesinin yani hiç görmediğim babaannemin, &ldquo;Tehlike anında okuyuver,&rdquo; dediği Ayet el Kürsi duasını okumak istemiş ama ilk satırından sonrası aklına gelmemiş. O da bunun sebebinin sünnetsiz bir gavurla, Avusturyalı Kulak Burun Boğaza oluyor bu, düşüp kalkmasının sonucunda olduğunu düşünmüş. İçindeki his, &ldquo;Bu kadarla kalsa iyi, zina ettiğin o paşaya ne demeli?&rdquo; diyormuş. Şekina Halam, Allah&rsquo;tan af dilemeyi gururuna yedirememiş. Azrail&rsquo;in vazifesini yerine getirip canımı almak üzere, üzerime kapanmak için kanatlarını açışıyla ev titremiş, pencereler kapılar ardına kadar açılmış, evin içine her şeyi tarumar eden bir rüzgâr dolmuş. Ama bunlar olmazdan evvel, içini çekmiş Azrail. Uykusu turşu küpünün üstüne basılan taş gibi ağır olan Nergis bu sese uyanmış zaten. Gecenin en karanlık anı, leyla vakti derlerdi bizimkiler bu ana, sanki yüzlerce puhu kuşu ötmüş gibi olmuş ki, bu kuşların ötüşü derin bir iç çekişi gibidir, yüzlercesinin ötüşünü vaktiyle bizzat Nergis duymuş. Sarayın bahçesinde, sarayı yaptıran Sultan&rsquo;ın (aynı zamanda İstanbul&rsquo;u fetheden) elleriyle diktiğini söyledikleri servi ağacından gelmiş bu ses. Çünkü o servi ağacı İstanbul&rsquo;daki bütün puhu kuşlarının yuvasıymış.</p>

  <p class="p6">Halam, &ldquo;Git buradan o daha çok küçük! &ldquo; diye bağırmış ve Azrail&rsquo;in kanatlarına yapışmak, onu korkutup kaçırmak için deli cesaretiyle üzerine atılmış.</p>

  <p class="p6">&ldquo;Derin bir karanlığa düştüm içim hop etti,&rdquo; diye anlatırdı Şekina Halam. &ldquo;Sonra bu derin karanlık dumanla doldu. Sanki içime dünyadan, dünyalardan öte bir şeyleri çektim, doldurdum, o şeyin ta kendisi oldum, âlemin sırrına vardım ama sonra unuttum.&rdquo;</p>

  <p class="p6">Fleischl&rsquo;a yazdığı mektupta o anı böyle anlatmış. Adını ilk defa telaffuz ediyor olmalıyım, kim olduğunu anladınız mı bilmiyorum ama Fleischl, Avusturyalı Kulak Burun Boğaza. Cevap: &ldquo;Siz ölümü tecrübe etmişsiniz benim tatlı kadınım,&rdquo; olmuş. Çünkü Fleischl bu mektubu o sıralar Viyana&rsquo;da çok meşhur ruh doktoru bir arkadaşına, (kim acaba bu arkadaş?) okutmuş.</p>

  <p class="p6">&ldquo;Şişşttt, biz bir gece o doktorun muayenehanesini kullanmıştık. Gidecek yerimiz yoktu ne yapalım?&rdquo; Şekina&rsquo;nın mahrem sırlan:</p>

  <p class="p6">&ldquo;Bu ruh hekiminin muayenehanesi ayrı bir kapıdan girilip çıkılmasına rağmen evinin içindeydi. Yani biz iki âşık oradayken, o ve altı çocuğu salonda gürültü patırtı yemek yiyorlardı.&rdquo;</p>

  <p class="p6">Ne garip!</p>

  <p class="p6">&ldquo;Fleischl&rsquo;cığımla o deli doktorunun muayenehanesinde kanepenin üzerinde hasret gidermiştik. Burası bekleme odası mı diye sormuştum. Çünkü daha önce İstanbul&rsquo;da alafranga bir diş hekiminin muayenehanesinde bekleme salonunda beklemiştim. Fleischl &lsquo;Yoo&rsquo; demişti. &lsquo;Burası bekleme salonu değil. Bizzat muayene odası. Arkadaşım hastalarını yatarak muayene ediyor.&rsquo; Çok gülmüştüm ben.&rdquo;</p>

  <p class="p6">İlk defa bu kadar uzun konuştu Şekina. Çünkü bunları ondan dinlediğimde çocuk değildim. Hepsini harfiyen hatırlayıp anlatmam kolay oldu. Tabii bir de şu var: Halam ikinci Viyana seyahatine benimle birlikte çıkmıştı. Malum şehri ilk görüşü Londra&rsquo;dan İstanbul&rsquo;a gelirken olmuştu. Kokainle Viyana&rsquo;da tanışmış ama kader Fleischl&rsquo;ı karşısına İstanbul&rsquo;da çıkarmıştı. Bu defa sadece ama sadece âşığını görmek üzere Viyana&rsquo;ya gitmişti. Bandırma yerine Viyana&rsquo;ya demeliyim çünkü babam bizi akraba ziyaretinde bulunmak ve hava değişimi için Bandırma Vapuru&rsquo;na bindirmişti. Hatta güverteden babama el sallamıştık. Nergis &ldquo;Ayol, beni deniz tuttu,&rdquo; deyip tabut kadar dar olduğunu söylediği kamarasına çekilmişti de Şekina ve ben, bir kayıkla, demir alıp açılan gemiden gerisin geriye karaya çıkmıştık. Hatta liman çıkışında babamla bizzat burun buruna gelmiştik. Ama o bizim Bandırma&rsquo;ya doğru yola çıkan Bandırma Vapuru&rsquo;nda olduğumuzu sandığından, sittin sene, &ldquo;Bre Allah insanları çift yaratırmış,&rdquo; deyip durmuştu.</p>

  <p class="p6">Kısaca: Bandırma yerine Viyana&rsquo;ya gitmiştik.</p>

  <p class="p6">&ldquo;Esasen yanlış şeyler en doğru olan şeylerdir,&rdquo; derdi Şekina. Başucumda yakaladığı Azrail&rsquo;i nasıl alaşağı ettiğini anlattığı mektubuna Avusturyalı âşığından gelen cevap, mahrem satırlarla devam diyordu: &ldquo;Senin için ne yapıp edip İstanbul&rsquo;a yine geleceğim.&rdquo;</p>

  <p class="p6">Eh o gelemedi, biz gittik:</p>

  <p class="p6">&ldquo;Geldiğimde seni yatağa bağlayacağım. Ağzımı dünyanın zevk pınarına dayayacağım. Bununla kalacağımı sanıyorsan yanılıyorsun. Biliyorsun benim bir değil üç dilim var ve ağzımdan başka bir yerimdeki o büyük dil, senin küçük dilini gıdıklayıp, gırtlağına girecek. Şekinam, gırtlağının boğumlarını özledim.&rdquo;</p>

  <p class="p6">&ldquo;Fransızcamı ilerletmem gerek,&rdquo; diyordu Şekina. &ldquo;Ayol Nergis, her şeyi biliyorsun Fransızca bilmiyorsun. Bilsen ne iyi olurdu!&rdquo;</p>

  <p class="p6">Fransızca okur ve yazarken yardım istediği Mösyö Zako ölmeye yatınca, Şekina, Fleischl&rsquo;dan aldığı mektupları yanında gezdirir olmuştu. Malum, seçkin davetlere katılıyordu. İşte bunlardan birisinde genç ve geleceği çok parlak olduğu söylenen bir paşayla sohbeti koyulaştırıp koynundan Fransızca mektuplardan birisini, anlamını çözemediği zevk pınarıyla başlayanı, çıkarıvermişti:</p>

  <p class="p6">&ldquo;Gırtlağımdan mı söz ediyor? Beni ameliyat mı etmek istiyor? Nişanlım kulak burun boğaz hekimidir de... Vallahi ne diyor anlamadım.&rdquo;</p>

  <p class="p6">Mektubu tercüme etmek için okuyan paşa boyunbağını gevşetmiş, alnında boncuk boncuk terler birikmiş, fesi zevkten başında bir tur atıp püskülü alnının tam ortasına düşmüş!</p>

  <p class="p6">&ldquo;İçinden bir şey yükseldi, kabardı, dikildi, ayağa kalktı,&rdquo; diye anlatıyordu Şekina. &ldquo;Sonra çakmak çakmak gözleriyle bana bir baktı...&rdquo;</p>

  <p class="p6">O gün halamın emrivakiyle uzattığı mektubun tercümesinde zorlanan Paşa, sık sık ziyaretlerimize gider gelir oldu. Ziyaretleri çoğunlukla babam evde yokken gerçekleşiyordu. Zatürreeden yakamı kurtarmış, yatağımda oturup ayaklarımı sallandıracak gücü kendimde bulur olmuştum. Bir keresinde acıkmış, &ldquo;Nergis, Nergis, kız Nergis,&rdquo; diye seslenmiş, sesimi duyuramayınca da yoğurt ekmek yiyeyim diye yatağımdan kalkmış, yukarıdan gelen tuhaf acayip sesleri işitip duraksamıştım. Arabacımızın atların şişkin popolarına yapıştırdıkça içimi kaldıran kırbacının sesine benzer sesler geliyordu yukarıdan. Şekina&rsquo;ya bir şey oluyordu! Koştum, baktım. Ama önce anahtar deliğinden. Nergis dünyanın en güzel manzaralarının anahtar deliğinden görülenler olduğunu söylerdi. Anahtar deliğine gözünüzü dayadığınızda yüreğiniz hop hop eder, ağzınız kurur. &ldquo;Benim apış aram ıslanır,&rdquo; derdi Şekina. &ldquo;Ayol, çocuğun yanında ayıp, ayıp,&rdquo; derdi Nergis.</p>

  <p class="p6">&ldquo;Ayıp ayıp, pencerenin kulbu kayıp / Ayıp ayıp lamba yakacağım kibrit kayıp / ayıp ayıp her yer karanlık.&rdquo;</p>

  <p class="p6">Böyle söyler gülerdi Şekina. Viyana&rsquo;dan aldığı gülkurusu elbisenin eskimemesine şaşarak:</p>

  <p class="p6">&ldquo;Ayıp apaçık görünendir. Anahtar deliğinin ardından görünense masumiyettir.&rdquo;</p>

  <p class="p6">Nergis ömrü boyunca anahtar deliğinden kendisine görünenleri anlatmadan, ben söyleyeceğimi söyleyeyim: Bir kere anahtar deliğine sığmayacak kadar büyük şeyler gördüm. Paşa, yokuşu çıkan atlar gibi ter içinde burnundan nefes alıp veriyordu. Ben göreceğimi görmüştüm ama, kapı rüzgârın yardımıyla pat diye açılıverdi. Memnun olmadım desem yalan olur. Her şeyi karanlığın içinde, sürekli kırpılıp açılan gözümle değil apaçık görmek istiyordum çünkü.</p>

  <p class="p6">&ldquo;Çekilsene çocuk. Yalı çapkını gibi kalakaldın kapıda. Kapat kapıyı. Git bre!&rdquo;</p>

  <p class="p6">Onun için &ldquo;Selanikli,&rdquo; diyordu halam.</p>

  <p class="p6">&ldquo;Fesuphanallah hangi Selanikli Paşa bu?&rdquo; diye sorardı Nergis. &ldquo;Mavi gözlü olanı mı?&rdquo;</p>

  <p class="p6">&ldquo;Yok. Kara gözlü olanı,&rdquo; derdi Şekina.</p>

  <p class="p6">&ldquo;Ayol çakmak çakmak baktı diye anlatıyordun hani?&rdquo; diye ısrarcı olurdu Nergis.</p>

  <p class="p6">&ldquo;Kömür gibi kapkara gözleriyle çakmak çakmak bakamaz mı? Rica ederim karıştırma,&rdquo; diye eklerdi Şekina hassasiyetle: &ldquo;Zira tarihe iftira etmek istemem.&rdquo;</p>

  <p class="p6">Gördüklerimi kimseye söylemememi tembihlemişti: &ldquo;Saraydan soylu bir kadınla evlenmek arzusundaymış. Ama kadın ona âşık değilmiş. Taliplisi başka bir paşayla evlenmek istemiş.&rdquo;</p>

  <p class="p6">Sonuçta Paşa&rsquo;yı kısacık bir an görmüş oldum. Gördüklerimi ömrüm boyunca unutmadım. Bu Paşa, sonradan hep göz önünde olacak olan bir Paşa&rsquo;ya öyle çok benziyordu ki... Babam gibi &ldquo;Allah insanları çift yaratırmış,&rdquo; demekten başka çarem kalmamıştı.</p>

  <p class="p6"><a id="a17"></a><span class="t12">&nbsp;</span></p>
</body>
</html>
