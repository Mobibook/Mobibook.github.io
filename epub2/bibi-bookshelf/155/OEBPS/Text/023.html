<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Kuyu</title>
</head>

<body>
  <h2 class="h21"><a id="a40"></a>Kuyu</h2>

  <p class="p6">Boğaz&rsquo;ın ucundaki yazlık ev, uzaktan bir fenere benziyordu. Felaketler olmadan evvel, bu evi uzaktan izlemek hoşuma giderdi. Çocukların seslerini duyardım. Büyüğüm, flüt çalmaya merak sarmıştı. Bir çocuk şarkısını ardı arkaya çalıp dururdu:</p>

  <p class="p6">Benim annem yıldız gibi parlar / Öper okşar beni / Benim annem güneş gibi ısıtır / Gülümser bana / Örter üstümü / Korkmam o yanımdayken / En çok annemi severim ben...</p>

  <p class="p6">Hera, yazdırdığı telefonu bekliyor olurdu. Bekledikçe gerilir, sonunda yeğenlerine patlardı. Fırtına gibi öfkeli bir kadındı. Üzerinde esip gürlediği topraklarda hayat bırakmazdı.</p>

  <p class="p6">Bir fener gibi ışıldardı ev. Çocuklarımın neşeli sesleriyle anlamlanırdı bu manzara. Ne Hera&rsquo;nın kötülükleri, ne de Adnan Bey&rsquo;in sert mizacı uzaktan seçilmezdi. Uzaktan, gölgelerden ibarettiler.</p>

  <p class="p6">Hiç değişmemiş ama sessizleşmiş evi bir süre uzaktan izledim. Daha az ışıklıydı. Neşesi sönmüş gibi. Daha titrekti ışıkları. Issızlaşmıştı ev.</p>

  <p class="p6">Kireçburnu&rsquo;na varmam akşamı bulmuştu.</p>

  <p class="p6">Kayığını çaldığım balıkçı öğle yemeğini hazır etmişti. Lakerda ve taze soğan. Birazcık da ekmek. Uzun zamandır yediğim en güzel yemekti. Bulduğum sefertasının içindeki yiyecekleri sanki bu yolculuğun sonunda çocuklarımı görecekmişim gibi heyecanla, mutlulukla yedim. Lakerda kokusunun sindiği parmaklarımı kokladım. Martılara ekmek attım, yol boyunca peşimden geldiler. Hele bir tanesi kılavuz kesilip başıma, sandalımın önüne dikildi. Kendimi iyi hissetmemin tek bir nedeni olmalıydı: Gün ortasında gördüğüm hayal.</p>

  <p class="p6">Güneş yanıklarım sızlıyordu.</p>

  <p class="p6">Niye bu kötü evlilikten kaçıp kurtulamamıştım?</p>

  <p class="p6">Çünkü yalnızdım. Hiç kimsem kalmamıştı. Şekina, Nergis ve babam ölmüşlerdi. İlk babamı kaybetmiştim. Üsküdar&rsquo;a gömmüştük onu:</p>

  <p class="p6">&ldquo;Fesuphallah, İncilerini birer birer dökmeye başladı, öte tarafa gitmesi yakın olsa gerek,&rdquo; diyen Nergis haklıydı. Babam bütün sırlarını kulağıma fısıldadıktan sonra öldü. Vasiyeti, &ldquo;Bre beni Şekina karısı ve Nergis kocakarısıyla yan yana gömmeyesin,&rdquo; oldu.</p>

  <p class="p6">Bunu hatırlayıp güldüm. Çocuklarımı görme umudum varmış gibi keyiflenip güldüm.</p>

  <p class="p6">Babamın vasiyetini ciddiye almıştım. Şekina ve Nergis bu işe pek bozulmuştu.</p>

  <p class="p6">&ldquo;Cancağızım aramızdan su geçsin. Bizi İstanbul Boğazı&rsquo;nın öte tarafına göm ki yüzüp geçip ağabeyime mezarında rahatsızlık vermeyelim.&rdquo;</p>

  <p class="p6">Şekina&rsquo;nın da bu ricasını ciddiye aldım.</p>

  <p class="p6">Böylece, birer yıl arayla ölen Şekina ve Nergis İstanbul&rsquo;un diğer yakasında yan yana mezarlara gömülmüş oldular. Onların yasını tutarken mezarlarında birbirlerini eğlendirip durduklarını hayal etmek kayıplarının acısını biraz olsun hafifletti. Hatta bir keresinde mezarlığa ziyaretlerine gittiğimde, dalgınlıkla, mezar taşlarını bile görüp okumadan bambaşka iki mezarın başında duaya durmuştum ki gaipten bir ses işittim:</p>

  <p class="p6">&ldquo;Ayol, biz orada değiliz ki! Buradayız!&rdquo;</p>

  <p class="p6">Şekina ve Nergis tam arkamdaki yan yana mezarlarda yatıyorlardı. Mezarları başuçlarındaki servinin derin gölgesinde kaybolmuş gibiydi.</p>

  <p class="p6">&ldquo;Fesuphanallah, benim yerim bir camii avlusunda valide sultanlardan birisinin ayakucu olmalı ya... Neyse...&rdquo; demişti Nergis, Şekina&rsquo;yı gömdükten sonraki ilk mezar ziyaretimizde.</p>

  <p class="p6">&ldquo;Ayol, hakikatten yelpazesiyle mi gömüldü?&rdquo;</p>

  <p class="p6">Dili; sinek, haşarat yakalayan mahlukatları dili gibi zamane konuşmasını hemencecik yakalamıştı. Ölümün soluğunu ensesinde hissettiğinden beri Saray&rsquo;da aldığı koyu din eğitimini hatırlayıp hak yoluna düşmüştü.</p>

  <p class="p6">&ldquo;Fesuphanallah, yelpazesiyle gömülen Şekina karısının yeri cehennemdir. Elinde yelpazesiyle, Allah almaz onu cennetine.&rdquo;</p>

  <p class="p6">Ben önde, Nergis arkada, bakımsız mezarlığın çalılarla kaplı yollarını yara yara yürüyorduk:</p>

  <p class="p6">&ldquo;Ayol, beni onun yanına gömersen, Şekina karısı tutturur beni de cennetine al mübarek Nergis, diye! Rahat huzur vermez bana.&rdquo;</p>

  <p class="p6">Babamın mezarıyla aralarına İstanbul Boğazı&rsquo;nın girdiği yetmiyormuş gibi, Altın Boynuz bile girmişti:</p>

  <p class="p6">&ldquo;Fesuphanallah, Şekina karısı Altın Boynuz&rsquo;un tam tepesine oturuvermiş, yerini bulmuş! Tövbe!&rdquo;</p>

  <p class="p6">O gün Nergis eşi benzeri görülmedik bir huysuzluk içerisindeydi. Neredeyse onun için de apayrı bir mezarlıkta mezar yeri bakacaktım ki ölüm döşeğinde bana,</p>

  <p class="p6">&ldquo;Ayol öleceğimi hiç düşünmediğimden o gün öyle davrandım,&rdquo; diyecek ve ekleyecekti:</p>

  <p class="p6">&ldquo;Fesuphanallah latife ettiğimi bil, beni Şekina karısıyla yan yana göm. Zira, kadınefendilerim arasında onun gibi şahanesi olmadı.&rdquo;</p>

  <p class="p6">Nergis&rsquo;in bir arzusu daha vardı:</p>

  <p class="p6">&ldquo;Mezarımı öyle derin kazdır ki bir daha oradan çıkamayayım. Çok uzun kaldığım şu berbat hayata ve bu dünyaya bir daha dönemeyeyim.&rdquo;</p>

  <p class="p6">Sonuçta ikisi yan yana gömüldüler.</p>

  <p class="p6">Çocuklarım da öyle gömülmüş olmalıydılar.</p>

  <p class="p6">Yan yana.</p>

  <p class="p6">Nergis&rsquo;in doğum yılı yazılırken küçük bir sıkıntı yaşadım, doğum yılını bilemedim. Baba adı kolaydı: Ailelerinden koparılıp köle olarak Saray&rsquo;a satılan bütün çocukların, cariyelerin babasının adı olan, &ldquo;Binti Abdullah.&rdquo; Doğum yılı, bize yıldızlar kadar uzaktı ki dilim döndüğünce bunu mezar ustasına anlattım. Çünkü adam buram buram alkol kokuyordu. Sanırım bunu onun alkol kokusundan cesaret alıp yaptım. Beni kan çanağına dönmüş hülyalı gözlerle dinlemiş dinlemiş ve &ldquo;Ben bir çözüm buldum,&rdquo; demişti. Sonra, doğum yılı yerine kıvrık kavruk bir işaret yapmıştı. Bu işareti cebir derslerinden hatırlamıyordum. Bir ihtimal sanki mezarcı cebir nedir bilirmiş gibi sordum: &ldquo;Bunu çözümsüz şeylerin sonuna mı iliştiriyorduk?&rdquo;</p>

  <p class="p6">&ldquo;Hayır. Yok şeylerin yerine. Yani bana göre...&rdquo; demişti mezarcı.</p>

  <p class="p6">Aynı mezarlığa karısının mezarını ziyarete gelen ve Binti Abdullah kızı Nergis&rsquo;in doğum yılı hanesindeki mezarcının uydurması yokluk anlamına gelen bu işareti gören ve işaretin ne anlama geldiğini soran bir felsefe hocasının buna itirazı olmuş, çıkıştaki görevliye bir pusula bırakarak bana ulaşma beceresini bile göstermişti:</p>

  <p class="p6">&ldquo;Ölüm tarihi belli bir fani olmayan, yok bir zamanda doğmuş olamaz. Söz konusu bilinmezlikse bunun işareti cebir bilginlerince henüz bulunmuş değildir. Ha, bu işareti doğum değil ölüm tarihi yerine koysanız belki bir anlamı olur, anlaşılır.&rdquo;</p>

  <p class="p6">O gün muzipliğim üzerimdeydi. Pusulayı Nergis&rsquo;in ağzıyla cevaplamaya başlayıp, mezarlıktaki görevliye bırakmıştım:</p>

  <p class="p6">&ldquo;Fesuphanallah, ölüm hanesinde yokluk işareti olan, ölüm hanesi boş olan birisinin de mezarı olamaz. Hem siz Nergis&rsquo;i tanımıyorsunuz. Doğum yılı hanesinde 1555 yazsaydı, inanacak mıydınız?&rdquo;</p>

  <p class="p6">Felsefe hocasıyla aramızda gidip gelen pusula karınca duasına dönmüş, Nergis&rsquo;in upuzun ömrü avuç içi kadar kağıt parçasına sığmıştı. Doğrusu, pek çok tarihi bilgiye, sonsuzluğu tahayyül etme gayretindeki bu felsefe hocasının &ldquo;Tarihçi arkadaşlara sordum, araştırdım,&rdquo; demesi neticesinde ulaşmıştım. Sözgelimi Bağrı Yanık Dilfirib&rsquo;in tatlı hikâyesinin, Allah garip, Allah garip, aman aman, 28 Aralık 1589&rsquo;da cereyan ettiğini bilmezdim, öğrendim.</p>

  <p class="p6">Bütün bunları Doktor Turan&rsquo;ın bana kucak gibi açılmış divanına uzanmış anlatırken, neyi, neden anlattığımın bir kıymeti, önemi, kimi zaman ruhsal dünyamda taşları yerinden oynatan bir gücü olmalıydı. Sözgelimi Bağrı Yanık Dilfirib&rsquo;in hikâyesine neden, niçin geliverdiğimin sizin için olmasa da Doktor Turan için bir ehemmiyeti vardı.</p>

  <p class="p6">İşte yine böyle olmuş, size anlattığım gibi satır satır anlatırken, söz dönmüş dolaşmış Dilfirib&rsquo;e gelmişti.</p>

  <p class="p6">&ldquo;Bağrı Yanık Dilfirib hikâyesini anlattırmadan şuradan şuraya gitmeyecek anlaşılan,&rdquo; demiştim. Eğer Doktor Turan Bey, &ldquo;Anlatsın o zaman,&rdquo; demeseydi, kendimi buruk ve yalnız hissederdim. Çünkü düşünsenize, bir divana uzanmış, anlatıyor da anlatıyorsunuz. Eğer dışınızdaki âlemden siz kulak verdiğinizde hiçbir ses gelmezse, kendinizi o delilik evreninde bir başına bırakılmış, terk edilmiş gibi hisse diyorsunuz. Bir kuyunun dibine düşmüş, bir başına oraya düşmüş olduğunuz için acılar içinde ve imkânsız oradan çıkamıyor gibi hissederdiniz kendinizi. Kuyunun dibinde, başınızın üzerindeki karanlığın yükselip yükselip bir zamanlar ait olduğunuz, oradan kopup düştüğünüz âleme kavuştuğu yer kadar bir yeri görürsünüz sadece.</p>

  <p class="p6">Çocuklarımı öldürdükten ve yaptığım bu fena şeyin idrakine vardıktan sonra kendimi vurmayı becerememiştim ama bahçenin bir ucundaki kör kuyuya atmayı becermiştim.</p>

  <p class="p6">Kocamın elinden kurtulup kaçmıştım. Üzerimde, yıllar yılı Şekina&rsquo;nın üzerinde görmeye alışık olduğum, beraberce Viyana&rsquo;dan aldığımız gülkurusu elbise vardı. Etekleri tarafımdan 1940&rsquo;ların modasına uyacak biçimde kısaltılmış, bir düğmesi hâlâ eksik.</p>

  <p class="p6">&ldquo;Fesuphanallah o düğme vatanı milleti kurtarmaya şeye çıktı, şeye? Ayol Şekina karısı, senin Paşa, vapuruyla nereye çıkmıştı?&rdquo;</p>

  <p class="p6">Hiçbir tatlı lakırdı beni yolumdan döndüremezdi. Şekina ve Nergis&rsquo;in gücü bu defa bana yetmezdi. Gözyaşları içinde koşuyordum. Bahçenin bu ucu, İstanbul Boğazı&rsquo;nın geniş karanlık, kocaman dalgalı bir iç denize açılışını görüyordu. Ne ürkütücü bir manzaraydı bu. Oldum olası sevmez, başımı çevirir, bakamazdım. Buna rağmen o karanlık denizin beni yutacakmış gibi uğultusunu duyar, ürkerdim. Ruhumuzun en derininde uğuldayıp duran şeyler gibi. O şeyler, o uğursuz gece beni güçsüz düşürüp ortaya çıkıvermiş, çocuklarımı boğuvermiştim.</p>

  <p class="p6">Kuyunun başına geldiğimde hiç tereddüt etmedim. Karanlık geniş bahçede peşim sıra koşmakta olan Adnan ve Hera&rsquo;yı gördüm. Kendimi kuyuya atmamla kuyunun içini kuşatan köklere takıldım. Kollarımı, bacaklarımı çizen, yaralayan kökler. Bir tanesi göğüs kafesimin tam ortasını öyle feci çizmişti ki...</p>

  <p class="p6">&ldquo;Genç ve taze bir gövdeymişçesine astarını deştiğiniz bavul gibi,&rdquo; hatırlatmasını yapmıştı Doktor Turan.</p>

  <p class="p6">&ldquo;Evet,&rdquo; demiştim hüzünle. Sonrasında boylu boyunca diktiler gövdemi. Yeniyetme, korkak, zavallı bir hemşire gelmişti akıl hastanesine. &ldquo;Kalp ameliyatı mı geçirdiniz?&rdquo; diye sormuştu. &ldquo;Hayır,&rdquo; demiştim ama sonra söylemeden edememiştim: &ldquo;Ancak annem 1893&rsquo;de ilk kalp ameliyatı olan insandır.&rdquo;</p>

  <p class="p6">Delilere kim inanır?</p>

  <p class="p6">Söyleyin yalan mı? Delilere olan inancımız değil, babamla düelloya tutuşan ve bunun neticesinde vurulan annem, yarasına taş basıp kanamayı durduran Saray doktoru, biliyorsunuz işte. Anlattım. Koca bir hayat, yalan mı?</p>

  <p class="p6">Kökler hızımı kesmiş, ölmekten kurtulmuşum.</p>

  <p class="p6">Kuyunun dibinde boylu boyunca yatıyordum. Kuyunun çapı 1.58 olmalıydı. Çünkü boyum bu kadardı.</p>

  <p class="p6">&ldquo;Fesuphanallah, yaşıyor,&rdquo; dediğini duymuştum Nergis&rsquo;in.</p>

  <p class="p6">&ldquo;Bre, yaşayacaksın, cancağızım,&rdquo; dediğini işitmiştim Şekina&rsquo;nın.</p>

  <p class="p6">&ldquo;Ölmek istiyorum,&rdquo; diye inlemiştim.</p>

  <p class="p6">&ldquo;Yaşıyor,&rdquo; dediklerini duymuştum kuyunun ağzından bana, deliliğime, cinnetime bakanların.</p>

  <p class="p6">Adnan, öfkeyle bir iki nefes çektiği sigarasını, kuyunun içine attı. Sigara gökten kopup düşen bir yıldız gibi tuhaftır hiç sönmeden kuyunun dibine düştü. Vücudumun tuzla buz olduğunu düşünüyordum. Ama sadece kaburgalarım kırıkmış. Gözlerim kuyunun dibindeki karanlığa alışmıştı. Toprak nemliydi ama sudan eser yoktu.</p>

  <p class="p6">Denizin yanı başındaki bu kuyu nasıl böyle kurumuştu? İçimdeki hayat gibi. Neşe gibi. Mutluluk ve bütün güzel hisler, duygular gibi. Bir kadını şu kuyu gibi kurutan nedir?</p>

  <p class="p6">Denizin uğultusunu duyuyordum. Sonra içim geçivermiş. Uyumuşum.</p>

  <p class="p6"><a id="a41"></a><span class="t12">&nbsp;</span></p>
</body>
</html>
