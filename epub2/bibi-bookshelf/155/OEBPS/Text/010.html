<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Sütlü Çay</title>
</head>

<body>
  <h2 class="h21"><a id="a14"></a>Sütlü Çay</h2>

  <p class="p6">Alabora olan kayıkla birlikte hepimiz Boğaz&rsquo;ın dibini boylayıvermişiz. Bu kadar ani olmuş anlayacağınız. Kızıl Sultan, &ldquo;Besbelli edepsiz bir aile kavgası,&rdquo; deyip kendi yoluna gidince imdadımıza yetişen olmamış.</p>

  <p class="p6">Bilseniz denizin dibinde neler gördüm neler!</p>

  <p class="p6">&ldquo;Ora deniz değil, İstanbul Boğazı&rsquo;nın dibi!&rdquo; derdi Nergis. &ldquo;Dünyada hiçbir yere benzemez. Çünkü orası dünyalar arasındaki dünyadır.&rdquo;</p>

  <p class="p6">Ama önce buraya nasıl geldik bunu anlatmakta fayda var. Boğaz&rsquo;ın dibine değil canım, İstanbul&rsquo;a...</p>

  <p class="p6">Annem ve babam kırk günlük evli ve hâlâ gerdeğe girmemişlerken, hoş, İstanbul&rsquo;a vardıklarında da üç yüz elli beş günlük evli ve hâlâ gerdeğe girmiş değillermiş...</p>

  <p class="p6">&ldquo;Niye, biliyor musun?&rdquo;</p>

  <p class="p6">&ldquo;Sus, çocuğa böyle mahrem şeyleri anlatma.&rdquo;</p>

  <p class="p6">&ldquo;İyi ama o zaman nasıl bilecek ilk defa onda beliren lekeciğin sırrını?&rdquo;</p>

  <p class="p6">Nergis ve Şekina hamamda beni yıkarlarken kendi aralarında böyle konuşmuşlardı. Halam memelerini kaldırır altlarını sabunlardı da Nergis hep bizden uzakta, sırtı dönük yıkanırdı.</p>

  <p class="p6">Oysa bir şeyi mahrem tutmakta ısrar etmek zehirdir:</p>

  <p class="p6">Annem ve babam, babam, frengili olduğundan gerdeğe girememişlerdi. Babam frengiyi İstanbul&rsquo;a gelip gidişinde mezarlıklarda iş tuttuğu hayat kadınlarından kapmıştı. Aile tarihimizin bu mahrem parçasını hamamda öğrenmedim. Şimdilik, bizimkiler frengi yüzünden gerdeğe girememişler, nokta, diyelim!</p>

  <p class="p6">Ancak, anne ve babamı İstanbul&rsquo;a doğru yola çıkaran frengi değil, babamın &ldquo;Doğuya mı, batıya mı?&rdquo; sorusuymuş.</p>

  <p class="p6">Annem, &ldquo;Elbette batıya!&rdquo; cevabım vermiş.</p>

  <p class="p6">Babam, &ldquo;Ben kendi kendimle hasbıhal ediyordum, sana sormadım,&rdquo; demiş.</p>

  <p class="p6">Bütün nineleri İstanbul&rsquo;da doğup İstanbul&rsquo;da öldüklerinden ve kendisi de canı gönülden bu dünyalar arasındaki dünyaya geri dönmek istediğinden, buna rağmen sırf inat olsun diye &ldquo;Batıya!&rdquo; demiş annem.</p>

  <p class="p6">&ldquo;Ayol bu defa Şekina karısını İngiltere diye İstanbul gemisine bindirir, kendi istikametinin tersine yol aldırırlardı,&rdquo; derdi Nergis.</p>

  <p class="p6">&ldquo;O vakit, İngiltere diye İstanbul&rsquo;a varır, bu defa İstanbul&rsquo;dan İngiltere&rsquo;ye doğru yola çıkardım,&rdquo; derdi halam, kaderinin ne kadar farklı olacağını tahayyül ederek. &ldquo;Böylece kokainle daha yolun başında, Viyana&rsquo;da tanışırdım.&rdquo;</p>

  <p class="p6">&ldquo;Belki de tanışmazdın,&rdquo; derdi Nergis.</p>

  <p class="p6">Babamın da bu hususta sıkıntıları vardı:</p>

  <p class="p6">&ldquo;Bre hemşire, bre Şekina karısı, keşke o Avusturyalı kulak burun boğazcıyı burnumuzun dibi İstanbul yerine, sen oralardan geçiyorken kendi memleketinde buluverseydin de dedikodular bir hastalık gibi sarmasaydı her yanımızı!&rdquo;</p>

  <p class="p6">&ldquo;Böyle tesadüf etti bre!&rdquo;</p>

  <p class="p6">&ldquo;Bre, erkek cinsinin diline yakışır hemşire!&rdquo;</p>

  <p class="p6">&ldquo;Bendeki dili de aynı Allah vermedi mi? Allah ikimize de aynı dili vermedi mi?&rdquo; &ldquo;Ama kadın cinsine susmasını öğütledi bre!&rdquo;</p>

  <p class="p6">&ldquo;Kim?&rdquo;</p>

  <p class="p6">&ldquo;Allah!&rdquo;</p>

  <p class="p6">&ldquo;Hangi Allah!&rdquo;</p>

  <p class="p6">&ldquo;Tövbe de hemşire!&rdquo;</p>

  <p class="p6">&ldquo;Allah değil, onun kitaplan söylüyor bunu!&rdquo;</p>

  <p class="p6">Sakinleşince ama hâlâ deniz gibi kabaran öfkesinden dolayı burnundan solumaya devam ediyorken, böyle söylemişti babam:</p>

  <p class="p6">&ldquo;Biz Allah&rsquo;ı ne duyduk ne gördük.&rdquo;</p>

  <p class="p6">&ldquo;Eeee o zaman?&rdquo;</p>

  <p class="p6">&ldquo;Sen şeytansın hemşire!&rdquo;</p>

  <p class="p6">Ah aile kavgaları! İncir çekirdeğini doldurmayacak kadar manasız.</p>

  <p class="p6">Her aile kavgasının sonunda, Şekina Halam, bana göz kırparak yelpazesini açıverirdi hemen.</p>

  <p class="p6">Yeni bir kavganın patlamasından endişe eden Nergis, tembihlerdi:</p>

  <p class="p6">&ldquo;Ayol sakın bu yelpazenin geçmiş zaman kimin elinden düşme olduğunu söylemeyesin.&rdquo;</p>

  <p class="p6">Olur, Nergis, söylemem.</p>

  <p class="p6">Ama babama &ldquo;Şeytan nasıl bir şeydir?&rdquo; diye sorduğumda &ldquo;Yelpazesi vardır,&rdquo; demişti.</p>

  <p class="p6">&ldquo;Doğuya!&rdquo; diyen babam, &ldquo;Batıya!&rdquo; diyen annem.</p>

  <p class="p6">&ldquo;Batı iblistir zaten,&rdquo; derdi babam.</p>

  <p class="p6">Nereye gideceklerine karar vermek üzere kumaş gibi yumuşamış çarşaf büyüklüğündeki haritayı önlerine açmışken,</p>

  <p class="p6">&ldquo;Haritalar, iblisin işi değil midir?&rdquo; demiş annem. &ldquo;Haritaları insanlar çizer. Haritalar çizilsin diye kan dökülür, isyanlar çıkar, savaş olur, bitlenirsin, aç kalırsın, insan olmaktan çıkarsın. Kazanır ya da kaybedersin. Bunun neticesinde haritalar ortaya çıkar.&rdquo;</p>

  <p class="p6">&ldquo;işte basbayağı iblisin işi,&rdquo; demiş annem.</p>

  <p class="p6">&ldquo;Hayır,&rdquo; demiş haritaları çok seven babam.</p>

  <p class="p6">İşte Nergis bu kavganın ortasında çay servisi yapıyormuş. &ldquo;Süt ister misin hanımım?&rdquo; diye sormasıyla babam iyice zıvanadan çıkmış:</p>

  <p class="p6">&ldquo;Frenk usulü sütlü çay mı içiliyor benim Müslüman hanemde!&rdquo;</p>

  <p class="p6">&ldquo;Ne yapayım, böylesini gördüm, böylesini bildim.&rdquo;</p>

  <p class="p6">Sonuç: Sütlü çay haritanın üzerine dökülüvermiş.</p>

  <p class="p6">&ldquo;Ayol, benim elimdeki sütlükteki süt ile ananın elindeki çay haritanın üzerine dökülünce Adriyatik&rsquo;ten, Ege Denizi&rsquo;ne oluverdi sana sütlü çay,&rdquo; derdi her defasında Nergis. Denizlerin, karaların ismini iyi bilirdi Nergis.</p>

  <p class="p6">&ldquo;Sütlü çay ne tarafa akarsa!&rdquo; demiş babam.</p>

  <p class="p6">&ldquo;Biz kız kardeşlerinden alışmış fal açmaya, fal tutmaya,&rdquo; deyip kahkahayı basardı Şekina. Tarif edilmez bir kahkahası vardı. Nergis&rsquo;e kalırsa, Kızıl Sultan duysa koşa koşa gelir, &ldquo;Ayol dayanamaz bunu da haremine alırdı.&rdquo;</p>

  <p class="p6">&ldquo;Sıkılırdım ben onun hareminde, sabahtan akşama kadar önüme yığdığı altın ve mücevherleri saymaktan.&rdquo;</p>

  <p class="p6">Böyle yaparmış İstanbul Boğazı&rsquo;nın ortasında tebdili kıyafet rastladığımız Kızıl Sultan. Sarışın, zarif, İngiliz usulü kızlara meraklıymış.</p>

  <p class="p6">&ldquo;Benim tam tersim, Sultan beni hareminde ne yapsın?&rdquo; der, dünyayı sallayan kahkahalarından birisini daha atardı Şekina.</p>

  <p class="p6">Nergis devam ederdi:</p>

  <p class="p6">&ldquo;Ayol Sultan&rsquo;ın burun kılları bir örümceğin kolları gibi fışkırmış burun deliklerinden.&rdquo;</p>

  <p class="p6">Gözdelerinden birisi, &ldquo;Sultan beni öpmeye başladığı vakit iri bir örümcek bütün vücudumu dolanıyor, dayanamıyorum bu azaba,&rdquo; dermiş. Sultan ise verdiği azaptan habersiz sorarmış: &ldquo;Söyle nereni daha az öptüm, hatırı kalmasın,&rdquo; ya da &ldquo;Yeniden öpmeye başlayayım seni ama söyle ne tarafından: Şeytanlı tarafından mı, melekli tarafından mı?&rdquo;</p>

  <p class="p6">&ldquo;Anlat, kulağımızın pası silinsin Nergis,&rdquo; derdi halam. Haritanın üzerine dökülen ve ailemizin kaderini tayin eden sütlü çay da gözdesini melekli tarafından mı şeytanlı tarafından mı öpmeye başlayacağı hususunda tereddütte kalan Kızıl Sultan gibi duraksamış.</p>

  <p class="p6">Önce doğuya, İstanbul&rsquo;a doğru akacak olmuş. Ama annemin sinirlenip ayağını yere vuruşuyla titremiş ve olduğu yerde durgun bir göl gibi kalıvermiş. Günün birinde babam, hile yaptığını itiraf etmişti. Batıya akmaya meyilli sütlü çay doğuya, İstanbul&rsquo;a doğru akıp gidivermişti. İşte annemle babam bu olayın neticesinde İstanbul&rsquo;a doğru yola çıkmışlar.</p>

  <p class="p6"><a id="a15"></a><span class="t12">&nbsp;</span></p>
</body>
</html>
