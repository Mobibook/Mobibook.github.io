<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Bağrı Yanık Dilfirib</title>
</head>

<body>
  <h2 class="h21"><a id="a42"></a>Bağrı Yanık Dilfirib</h2>

  <p class="p6">&ldquo;Fesuphanallah, sultanların en güzeli...&rdquo; diye başlamıştı söze Nergis.</p>

  <p class="p6">&ldquo;Bre hangisi?&rdquo; diye sözünü kesmişti Şekina.</p>

  <p class="p6">Nergis onu duymamış gibi sözüne devam edecekti ki, Şekina sorusunu tekrarlamıştı:</p>

  <p class="p6">&ldquo;Bre hangisi?&rdquo;</p>

  <p class="p6">Eve &ldquo;Frenk işi&rdquo; tiktaklı bir saat alınmış, Nergis tarafından üzeri örtülmüştü. Saat başı yuvasından çıkan guguk kuşu onu ürkütüyordu.</p>

  <p class="p6">&ldquo;Cancağızım, o zaman saati nasıl görebileceğiz? Zamanın geçtiğini nasıl anlayabileceğiz?&rdquo;</p>

  <p class="p6">&ldquo;Ayol, Şekina karısı, bunca zaman, zamanın geçtiğini nasıl anladıysan öyle!&rdquo;</p>

  <p class="p6">Nuh demiş, peygamber dememiş, inat eden Nergis duvar saatinin üzerindeki örtüyü kaldırmamıştı. Diyeceğim, saatin tiktakları duyuluyor ve dışarıda lapa lapa kar yağıyordu.</p>

  <p class="p6">&ldquo;Fesuphanallah, tıpkı bugünkü gibi karlı bir İstanbul gününde, sultanların en güzeliyle Saray&rsquo;da diz dize oturmuş...&rdquo;</p>

  <p class="p6">&ldquo;Bre hangisi?&rdquo;</p>

  <p class="p6">Şekina afyon içmeye başlamıştı.</p>

  <p class="p6">Nergis onun için &ldquo;İçimin ateşini söndürüyor,&rdquo; dediği ve çok sevdiği taze kar ve pekmezle yaptığı kar helvasını karıyordu.</p>

  <p class="p6">&ldquo;Ayol, Saray&rsquo;da da kar helvasını ben yapar, aşçıbaşının eline bırakmazdım. Sultanların en güzeli...&rdquo;</p>

  <p class="p6">Şekina öyle bir bakmıştı ki Nergis sultanların en güzelinin sadece kendisinin bildiği sırrını açık etmeden hikâyesine devam edemeyeceğini anlamıştı.</p>

  <p class="p6">Evimiz karlı bir vadiye bakıyordu. O gün, oradan görünen manzarayı ömrüm boyunca unutmadım, hep hatırladım. En fazla da cinnet geçirip kuyunun dibine savrulduğum o gece, kuyunun dibinde hatırladım. Bahçemiz yaşlı servilerle doluydu. Babama kalırsa hepsinin dibinde birer derviş gömülüydü. Bu asırlık ağaçlar onların mezar taşlarıydı. Serviler kar tutmazdı. Çiftliğin altında birbirlerine omuz vermiş Üsküdar haneleri vardı ki çatılarında birikmiş karlardan çöktü çökecek gibi dururlardı. Evlerin yanı başından yükselen titrek bacalardan mangalların cılız dumanları tüterdi. Dumanlar öyle cılızdı ki Şekina&rsquo;nın ağzından ve burnundan çıkardıkları gözüme daha güçlü kuvvetli görünürdü.</p>

  <p class="p6">Şekina ve Nergis, gün ortası tütmez olan bir baca tespit etmeye görsün, hemen çiftlikten adam gönderir o hanenin derdi neymiş, sorup öğrenirlerdi.</p>

  <p class="p6">Bu karlı, yumuşak manzarayı köpek sesleri doldururdu. Bizimkiler onlara da yiyecek gönderirdi. Bu yüzden mahalle sakinleri onlardan &ldquo;İt doyuran karılar,&rdquo; diye söz eder olmuşlardı:</p>

  <p class="p6">&ldquo;Bre köpeklere iyilik yarar, şunlara yaramaz,&rdquo; derdi Şekina.</p>

  <p class="p6">Hayat keşke o karlı manzaranın içinde donup kalsaymış.</p>

  <p class="p6">&ldquo;Bre saçaklardan sarkan buzlar gibi mi?&rdquo; der kahkahayı basardı Şekina.</p>

  <p class="p6">&ldquo;Dilfirib,&rdquo; demişti Nergis. &ldquo;Bağrı Yanık Dilfirib.&rdquo;</p>

  <p class="p6">&ldquo;Kenefe düşmek bilmez, tam donları toplarken düşüveren büyük abdest gibi senin lafın,&rdquo; demişti Şekina. Sonra afyonundan biraz daha çekmişti, &ldquo;Bağrı Yanık Dilfirib, yolda bulunmuş zavallı bir kızcağız değil miydi? Nasıl sultan oldu?&rdquo; Nergis, &ldquo;Fesuphanallah sözümü kimse duymasın, kimse işitmesin,&rdquo; uyarısında bulunmuş, Şekina&rsquo;ya bakmaya korkarak önce bana, sonra üzeri örtülü guguklu saate ve Şekina&rsquo;nın göğsünde uyuyan kedi Fleischl&rsquo;a bakmıştı. Bizden laf çıkmayacağı aşikardı.</p>

  <p class="p6">&ldquo;Ayol, çünkü gerçek sultan ölüvermişti.&rdquo;</p>

  <p class="p6">Şekina, divanında heyecanla doğruluvermişti.</p>

  <p class="p6">Sezgilerimiz mantıktan çok daha kıymetlidir. Şekina&rsquo;nın Avusturyalı Kulak Burun Boğazcı âşığı, &ldquo;Şekina biz batılılar gibi mantığını kullanmıyor, sezgilerini kullanıyor ve sezgileri bizimkilerden çok daha güçlü,&rdquo; demişti.</p>

  <p class="p6">Doğru söylüyordu. Sezgi çok güçlü bir şeydi, belki zihinden daha güçlü. İşte Şekina, sezgilerinin gücüyle haykırmıştı: &ldquo;Bre yoksa Bağrı Yanık Dilfirib, ölen Sultan&rsquo;ın yerine mi geçmişti?&rdquo;</p>

  <p class="p6">Nergis, dudağını ısırıp sessizce başını sallamıştı. Bu evet demekti. Uzunca bir zaman babamın yerine geçerek yaşayan Şekina, Bağrı Yanık Dilfirib&rsquo;in hikâyesinde kendisinden bir şeyler bulmuş, hikâyeyi benden çok merak eder olmuştu: &ldquo;Bre anlatsana!&rdquo;</p>

  <p class="p6">Nergis, anlatacaktı anlatmasına da bu hikâyeyi bilmemi istemediği her halinden belliydi:</p>

  <p class="p6">&ldquo;Niye ki?&rdquo; demişti Şekina, &ldquo;Bre bizim kızın bilmediği beş vakit namaz. Boş ver.&rdquo;</p>

  <p class="p6">Kendi hikâyesini bir solukta anlatan Nergis, ilk defa böylesine nazlanıyordu. Bunu sonrasında kendime çok sordum: Bağrı Yanık Dilfirib&rsquo;in hikâyesindeki gizem neydi? Kimi zaman bu soruya, içimden, hiçbir şey diye cevap vermek geliyordu. Hiçbir şey!</p>

  <p class="p6"><a id="a43"></a><span class="t12">&nbsp;</span></p>
</body>
</html>
