<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Bahçe</title>
</head>

<body>
  <h2 class="h21"><a id="a36"></a>Bahçe</h2>

  <p class="p6">Sırlar, insanın içinden bir kere çıkmaya görsünler. İnci tanesi gibi yere saçılırlar.</p>

  <p class="p6">Her seansın sonunda, yani Doktor Turan,</p>

  <p class="p6">&ldquo;Bugünlük buraya kadar,&rdquo; dediğinde, o seansı bir isimle vaftiz ederdim:</p>

  <p class="p6">Bu seansımızın adı &ldquo;Bahçe&rdquo; olsun.</p>

  <p class="p6">Doktor Turan&rsquo;ın &ldquo;Niye bu ismi verdiniz?&rdquo; diye sormasına fırsat tanımazdım çünkü saatimiz dolmuş olurdu. Bu tedavinin hayattan daha ağır, çiğnenmez kuralları vardı. Çok merak ediyorsa, daha doğrusu benim için bir fayda içeriyorsa, bir sonraki seansta sorardı:</p>

  <p class="p6">&ldquo;Bir önceki seansımıza &lsquo;Bahçe&rsquo; adını verdiniz...&rdquo;</p>

  <p class="p6">Kimi zaman sormasına bile gerek kalmaz, yeni seansımıza sorulmamış bu sorunun cevabını vererek başlardım:</p>

  <p class="p6">&ldquo;Çünkü bahçıvan gülleri suluyordu, bahçesini. Yataklarında uyuyan çocuklarım aklıma geldi. Bahçe de güllerin yatağı değil midir? O bahçıvan da çocuklarını öldürmüş. Ben de.&rdquo; Doğruydu. Yaptığım bu korkunç itirafı çiğneyip geçivermek için gözyaşlarımı silip devam ederdim:</p>

  <p class="p6">&ldquo;Biz delilerin kaldığı taraftan görünmez bu bahçe.&rdquo;</p>

  <p class="p6">&ldquo;Siz deli değilsiniz,&rdquo; diye düzeltmişti beni bir keresinde Doktor Turan:</p>

  <p class="p6">&ldquo;Size uyguladığım bu tedaviyi delilere uygulayamam çünkü.&rdquo;</p>

  <p class="p6">&ldquo;Hapishane buradan kat kat iyidir,&rdquo; demişti hemşirelerden birisi. Bana kötü davranan. Yazdıklarımı zorla alıp yok eden. Onun yüzünden anlattıklarımı defalarca yazmak zorunda kaldım. Yazdıklarımı sakladım. Gizlice ön bahçeye geçip gül ağacının diplerine gömdüm onları. Biliyor musunuz, bir keresinde bunu yaparken Başhekim Nüzhet&rsquo;in arabası hastaneden çıkış yapıverdi. Beni görmesin diye korkudan dikenli gül dallarına yapıştım. Sonrasında kırk bir diken çıkardım vücudumdan: Parmak uçlarımdan, avuçlarımdan, kollarımdan, omuzlarımdan, bacaklarımdan, boynumdan, yanaklarımdan, saçlarımın arasından. Kadın atalarımdan yadigar vücut lekelerime isabet edenler vardı pek tabii ve en son kırk birinciyi alnımın tam ortasından.</p>

  <p class="p6">&ldquo;Oysa ilk bunu çıkarmalıydın,&rdquo; demişti alnımdakini çıkarmama yardım eden Doktor Turan. Sonra bana sarılıp yüzünü, boynuma gömmüştü. Ama bu kırık aşk hikâyesini anlatmaya daha var.</p>

  <p class="p6">İşte bunu yaparken, alnımın ortasındaki dikeni çıkarırken değil, sarılırken hiç değil, yazdıklarımı gül ağaçlarının altına gömerken ve Başhekim Nüzhet tarafından görülmekten korkarken, toprak yolda tozu dumana katan otomobilinin ardından hastaneyi dışarıya, dünyaya bağlayan iki kanatlı geniş kapı açık kaldı. Bir rüyada, sisler arasında koşar gibi koştum. Ayağıma büyük gelen ayakkabılar ayağımdan çıktı da çıplak ayakla kaldım da koştum. Ve dışarıda, bana kalırsa dünyanın tam ortasında kalakaldım. Arabalar geçiyordu ve başka insanlar vardı. Satıcılar, dükkanlar.</p>

  <p class="p6">Cinnet geçirip çocuklarımı öldürmeden önceki dünyaya geri dönmüştüm. Kaldırıma çıkıp yürüdüm. Yalınayaktım. Saçlarım traşlı. Deliliğin en kötü tarafı saçlarınızın hep kısacık kesilmesi.</p>

  <p class="p6">&ldquo;Bir deli!&rdquo; diye bağırdı karşı köşedeki simitçi.</p>

  <p class="p6">&ldquo;Hastaneden deli kaçmış!&rdquo; diye bağırıştı ötekiler. Yabani bir hayvan gibi aralarında kalakaldım.</p>

  <p class="p6">&ldquo;Çocuklarımı görmeye gitmek istiyorum,&rdquo; deyip hızlı hızlı yürüdüm.</p>

  <p class="p6">Meleklerim mezarlarında uyuyor olsalar bile gitmeliydim yanlarına. Onlar mezarlarında olsalar bile o korkunç şeyi neden yaptım, nasıl yapabildim, anlatmalıydım onlara.</p>

  <p class="p6">&ldquo;Hastaneden bir deli kaçmış!&rdquo; diye bağrışanlar vebalıymışım gibi yaklaşamadılar bana. Ben de bu sayede kaçtım, kaçabildim.</p>

  <p class="p6">Sizi bir yere götüren ayaklarınız değil, kalbinizdir.</p>

  <p class="p6">Kıyıya indim. Deniz kıyısına. Denizi görünce, denizin kokusunu duyunca içim kabardı. Gözyaşlarım denizin bir parçasıymışım gibi gözlerimden aktı. Zavallı bir balıkçının sandalını alıp kaçtım. Gençliğimde çok kürek çekmiştim. Sonra, sonra zavallı bir hatırayı hatırlayıp kahroldum. Çocuklarımı Kireçbumu&rsquo;ndaki yazlığın önünden sandala bindirir, küreklere asılırdım. Şimdi oraya gitmek üzere yola çıkmıştım. Meleklerim, karşımda yan yana oturur, bülbül gibi şakırlardı. Büyüğümün asık suratlı bir ifadesi olsa bile, ikisi de çok neşeliydi. Ellerini suya daldırır, gülüşürlerdi. Ve ben onların o gülen yüzlerine, o kahrolası gece birer yastık bastırdım.</p>

  <p class="p6">Boğdum onları.</p>

  <p class="p6">Boğaz&rsquo;da onlarla birlikte yüzerken, neşeyle boynuma dolanan kollan yatakta kıpırtısızca iki yana düşmüştü.</p>

  <p class="p6">&ldquo;Biliyor musunuz ben Boğaz&rsquo;ın dibinde doğmuşum,&rdquo; dediğimde onlara, şaşkınlıkla yüzüme bakarlar, ben de keyifle anlatmayı sürdürürdüm: &ldquo;Gelin size doğduğum yeri göstereyim!&rdquo;</p>

  <p class="p6">Onlara karabatak gibi dalmayı öğretmiştim. Denizin dibinde neşeyle çırpınan ayaklarını izlerdim. Sandala çıkardığımda kuruladığım, parmak aralarına kadar kuruladığım ve onların &ldquo;Anne yeter, bu kadar kuruladığın yeter,&rdquo; dedikleri ayaklarını. Deniz kokulu ellerini, ayaklarını öperdim sonra. Dönüş yoluna geçip de ben yine küreklere asıldığımda &ldquo;Beni daha çok öptü, seni daha az,&rdquo; kavgasına tutuşmuş olurlardı. O neşeli ayaklar, çelimsiz ama güçlü kollar, öpmeye doyamadığım çocuklarım, yüzlerine yastığı bastırdığımda çırpınıp durdular. O çırpınıştan hatırlamak beni her defasında kahretti.</p>

  <p class="p6">Ardından kocamın tüfeğini aldım, aşağıya indim.</p>

  <p class="p6">Hera, çocukları bulmuştu. Aşağıya sesi geldi:</p>

  <p class="p6">&ldquo;Ağabey yetiş, çocukları boğmuş!&rdquo;</p>

  <p class="p6">Yaptığım şeyin idrakına Varıp bir kere daha ölmekten beter oldum ama birazdan her şey bitecek dedim. Her şey bitecek. Kocam Adnan Bey&rsquo;in tüfeğini çenemin altına dayadım, tetiği çektim. Görünmez bir güç tüfeğin namlusuna asıldı, hedefinden şaşan kurşun omzumu sıyırdı geçti. Kocam Adnan&rsquo;a ait olduğunu bildiğim ayak sesleri yetişene kadar, yere savrulan tüfeği alıp bir kez daha denememe engel olmak istercesine beni düştüğüm yere çivi gibi mıhladı.</p>

  <p class="p6">Şekina ve Nergis&rsquo;in işi olmalıydı bu. Ağız kokularından, bunu yaptığım için bana duydukları öfkeyle gıcırdattıkları dişlerinden, birbirleriyle rüzgârın dilinde fısıltıyla konuşmalarından anladım bunu.</p>

  <p class="p6">Varlıklarını hissettim.</p>

  <p class="p6">Bütün kalbimle mucizelere inanırım. Beni de yanlarına alıp öte âleme götürmeleri için görünmez ellerini yalvarırcasına sıktım.</p>

  <p class="p6">&ldquo;İçine şeytan girmiş gibi silkelendi,&rdquo; diye anlatacaktı kocam Adnan Bey beni omzumdan yaralı bulduğu anı.</p>

  <p class="p6">Duydum ki sonrasında, &ldquo;Bunu yapmış olması için içine şeytan girmiş olması icap eder zaten, hanımefendi çocuklarına pek düşkündü, onları çok severdi,&rdquo; diyen hizmetçiyi tokatlamış.</p>

  <p class="p6">Bütün bu acı hatıraların tesiriyle Bakırköy sahilinden Boğaz girişine kadar epey yoruldum. Sarayburnu açıklarına geldiğimde soluklanmak şart oldu. Güneş beni şimdiden fena yakmıştı. Kıyıya kadar koşmaktan ayaklarım yara bere içindeydi. Başhekim Nüzhet&rsquo;den saklanayım diye yapıştığım gül dallarından vücuduma saplanan dikenleri söylemiyorum bile.</p>

  <p class="p6">Yaralıydım.</p>

  <p class="p6">İki elimle yüzümü çaresizce kapatıp hıçkıra hıçkıra ağladım:</p>

  <p class="p6">&ldquo;Gözyaşları sizi bir yerlere götüren bir denizdir.&rdquo; Şekina&rsquo;nın Nergis&rsquo;in sesini duymuşçasına kaldırdım başımı, sildim gözyaşlarımı. Annemin beni doğururken baktığı gökyüzüne baktım:</p>

  <p class="p6">&ldquo;O yüksek, o şimdiye kadar bildiğim gökyüzü nerede?&rdquo;</p>

  <p class="p6">Deli değildim ben!</p>

  <p class="p6">Kireçburnu&rsquo;ndaki yazlığa gidip, &ldquo;Çocuklarımın mezarı nerede? Nerede gömülü onlar?&rdquo; diye sorduğumda ne olacaktı sanki? Kocam Adnan Bey ve kız kardeşi Hera büyük bir nezaketle bana çocuklarımın mezarlarını mı göstereceklerdi? Beni cinnete sürükleyen onlardı. Masumlarımın canını almama onlar neden oldu. Beni mahvettiler. Soldurdular. Yaraladılar. Hayat dolu bir kızdım ben. Kederim, derdim, bardağın dibinde kalan tortu kadardı. Çok güzel bir hayatım olacağına inanıyordum.</p>

  <p class="p6">&ldquo;Manasız,&rdquo; dedim kendi kendime. &ldquo;Çocuklarımı boğduğum Kireçbumu&rsquo;ndaki yazlığa gitmem manasız!&rdquo;</p>

  <p class="p6">&ldquo;Niye oraya gitmek istiyorum?&rdquo; diye sordum sonra kendime.</p>

  <p class="p6">Bu anı, Doktor Turan&rsquo;a anlatırken de aynı şeyi sordum. O da kederli bir sesle sorumu yineledi:</p>

  <p class="p6">&ldquo;Evet, niye?&rdquo;</p>

  <p class="p6">Anlatmak ve şifa bulmak için uzandığım divanın ayakucundaki pencere açıktı. Açık pencereye Doktor Turan&rsquo;ın titrek, gölgeli, varla yok arası aksi düşüyordu. O görüntüde Doktor Turan ağlıyordu.</p>

  <p class="p6"><a id="a37"></a><span class="t12">&nbsp;</span></p>
</body>
</html>
