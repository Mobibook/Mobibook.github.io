<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Dilinden Bülbül, Kalbinden Katil</title>
</head>

<body>
  <h2 class="h21"><a id="a20"></a>Dilinden Bülbül, Kalbinden Katil</h2>

  <p class="p6">Gelin şimdi o hazzı birlikte paylaşalım, deftercikte annemle babamın evlilik kararı hususunda, babamın yazdıklarını okuyalım:</p>

  <p class="p6">&ldquo;Sadece babamı değil, bütün servetimizi de kaybetmiştim.&rdquo;</p>

  <p class="p6">Bu satırı okuduğumda Şekina&rsquo;ya ve babama, onların kendi babalarıyla yani dedemle ilgili hiçbir şey sormadığımı düşünmüştüm.</p>

  <p class="p6">Babamın ne söyleyeceği belliydi. Şekina&rsquo;ya sormalıydım bunu. Ama o da bu defteri bulduğumda çoktan kayıplara karışmıştı. Söylemiştim değil mi 1919 yazında babam tuhaflaşmış, Şekina sırra kadem basmıştı.</p>

  <p class="p6">Babama ait olduğunu düşündüğüm satırlara gelince, şöyle devam ediyordu:</p>

  <p class="p6">&ldquo;Prens Hazretleri kayınbabama söyledim bunları...&rdquo;</p>

  <p class="p6">Burada küçük bir açıklama yapmama müsaade edin lütfen: Zengin ve seçkin bir aileye mensup Arnavutlar, prens ve prenses olarak anılırlarmış. Evet, şimdi devam edebiliriz:</p>

  <p class="p1">* * *</p>

  <p class="p6">&ldquo;Kulağımın dibinde inceden inceye bir nefes işitince de sustum. Müstakbel kayınbabam sırtını bana dönmüş, bahçeyi seyretmekteydi. Bütün Arnavutlar gibi bahçesi güzeldi. Adam prens, bahçesi de cennetten bir köşe olacaktı pek tabii. Ben de kendime İstanbul&rsquo;da böyle bir bahçe yapacağım diye hayal ettim. Hayallerime dalmak, kulak mememi yelleyen nefesi unutmak üzereydim ki bu defa da tatlı bir iç çekiş duydum. Prens Hazretleri&rsquo;nin kulakları ağır işitiyor olmalıydı. Gözüne kestirdiği bir delikten bizi izleyen, dinleyen kızının iç çekişini duymamıştı.</p>

  <p class="p6">&ldquo;Bre bu sıcak, puhu kuşlarının canına tak etti,&rdquo; dedi müstakbel kayınbabam.</p>

  <p class="p6">Demek kulakları yeterince körelmemişti: Kızının iç çekişini, mucize bu olsa gerek, incecik gül dallarına tüneyen, tüneyebilen puhu kuşlarınınkisiyle karıştırdı. Döndüm, biricik, nazlı nişanlımın gözünü dayadığını hesap ettiğim delikçiğe baktım. Pek aferin ona, demek çok akıllıydı: Hepsi için bin yaprak altın varak harcandığı dedikodusunu duymuşluğum olan duvar süslerini meydana getiren çiçek tarhındaki bir diken çentiğine gizlenmişti görülmedik bir tonu olan kahverengi göz. Onu yakaladığımı anladığı halde yerini karanlığa, mahcubiyete bırakmadan, gözünü kırpmadan beni izlemeyi sürdürmesi tuhaftı doğrusu. O zaman anladım müstakbel karımın bana pabuç bırakmayacağını. O minicik gözetleme deliğinden dilini bile çıkaracak pervasızlıkta olduğunu. Sadece pervasız mı, cesurdu da. İnatçı da olmalıydı. Fazlasıyla asi, biraz yabani, sessiz ama gürleyince yağmur yağdıran cinsinden.&rdquo;</p>

  <p class="p6">Aşk dolu bu satırların ardından yine bir dereciğin bulanık çamurlu dibi gibi görünen bir paragraf geliyor ve sonrasında sadece şunlar okunabiliyordu:</p>

  <p class="p6">&ldquo;Prens Hazretleri babam seninle konuşurken, sen ne düşünüyordun öyle?&rdquo; diye sordu müstakbel nişanlım. Bahçenin bir köşesinde konuşma izni almıştık. Biz Arnavutlar, Türkler gibi değil, medeni insanlarızdır. Yine de şaşmıştım nişanlımın bu rahatlığına. Peçesini de kolayca açmıştı çünkü. Benden dört-beş yaş küçük olduğuna göre on beşinde olmalıydı. &ldquo;Ben hemen doğurmam bilesin,&rdquo; dedi. &ldquo;Daha çok küçüğüm.&rdquo; Anası kendisini doğururken öldüğünden, besbelli korkuyordu doğurmaktan. &ldquo;Cevap bekliyorum,&rdquo; dedi sonra. Anlaşılan benden korkusu, çekinmesi olmayacaktı. Kim bilir ne yapacaktım ki süt dökmüş kediye çevirecektim bu aksi, yabani gülü. &ldquo;Prens Hazretleri babam seninle konuşurken sen ne düşünüyordun? &ldquo;sorusuna istinaden cevabımı verdim:</p>

  <p class="p6">&ldquo;İlki, meğer babam bütün servetimizi üzerinde taşırmış da haberim yokmuş,&rdquo; diye düşünüyordum dedim.</p>

  <p class="p6">&ldquo;Kim bilir İstanbul Boğazı ne hazinelerle doludur,&rdquo; diye sözümü kesti.</p>

  <p class="p6">Hayalci kız!&rdquo;</p>

  <p class="p1">* * *</p>

  <p class="p6">Tuhaf ki ne tuhaf!</p>

  <p class="p6">Babamın sözünü ettiği babasının yani dedemin üzerinde taşıdığı söylenen servetiyle, İstanbul Boğazı arasında bir bağlantı olabileceği şüphesi aklıma bu satırlar aracılığıyla düşüverdi. Doğumumu ve diğer aile üyelerinin henüz anlatmaya fırsat bulamadığım, İstanbul Boğazı&rsquo;nda başlarından geçen maceralarını göz önünde bulundurursak, aile tarihimle bu coğrafik konum arasında bir ilişki kurulabilir miydi? Yoksa her şey Nergis&rsquo;in dediği gibi, &ldquo;Ayol, tesadüf! Vallahi de tesadüf, billahi de tesadüf!&rdquo; müydü? Deftercikte bunun cevabı yoktu. Ama şunlar yazılıydı:</p>

  <p class="p1">* * *</p>

  <p class="p6">&ldquo;Korkma, benim servetim ikimize de yeter,&rdquo; dedi.</p>

  <p class="p6">&ldquo;Bre bu ne küstahlık, bre bu ne burnu büyüklük, bre bu ne şımarıklık!&rdquo; diye söylendim, celallendim. Prensesim bana küsüp içeri kaçsa İstanbul&rsquo;a gitmek ve onun servetine konmak hayal olurdu. Yine kumar oynamıştım. Ama, benim avaz küçüğüm, benim edepsizim, benim bülbülüm, &ldquo;Gitme, bırakma beni!&rdquo; deyip paçama yapışmasın mı? Ayağıma secde edip yaşlarla ıslanan yanaklarını potinlerime dayamasın mı?</p>

  <p class="p6">Arnavut inadım beni gül bahçesinin dibine kadar götürdü. Bu da kâh ağlaya zırlaya, kâh düşe kalka peşim sıra koştu. Müstakbel kancığımı zıvanadan çıkarmanın yolunu bulmuştum! O kısacık mesafede evlilik denilen şeyi de hoppala denize atmalı diye düşünmüştüm.&rdquo;</p>

  <p class="p1">* * *</p>

  <p class="p6">1944 yılının sonbaharında kocam Doktor Adnan tarafından zorla akıl hastanesine kapatıldığımda, yaaa, babamın &ldquo;evlilik denilen şeyden&rdquo; önce &ldquo;hoppala denize&rdquo; neyi atmış olabileceğini, uzun uzun düşündüm. Sırası değil ama söylemeden edemeyeceğim, akıl hastanesinde af buyurun ama kendimi tutamayıp bir kez daha zorla kapatıldığım diyeceğim, siz de cümlenin sonunda da diyeceksiniz ki &ldquo;Yahu bunu söylemek için mi bu kadar dil döktün?&rdquo;:</p>

  <p class="p6">Akıl hastanesinde düşünmek için çok zamanım vardı.</p>

  <p class="p6">Hüzünlendim.</p>

  <p class="p6">Bütün bunları anlattığım akıl hastanesindeki doktorum, &ldquo;Üzüldünüz,&rdquo; derdi. Hadi biz deftercikten devam edelim, akıl hastanesine daha var:</p>

  <p class="p6">&ldquo;Ola ki peşimden koşup gelmeseydi, sırtını dönüp küsüp nişanımızı atsaydı, kalıbımı basarım benimle geçireceği çileli bir hayatı olmaz, bir gül gibi sararıp solmazdı. Beş yıla kalmaz prens babası onu çok arzu ettiği Avrupa&rsquo;ya üniversite okumaya gönderirdi. Böyle olmasa bile elinden kapıp yaktığım Frenk işi karalamalarını büyük bir özgürlük içinde yazar, yazar, yazardı.</p>

  <p class="p6">O anda çekip gidip onu yüzüstü bıraksam, o da terk edilişinin ardından ince hastalığa yakalansa bile düştüğü yerden kalkar, yaşamaya devam ederdi. Ama şimdi durup ona yüzümü dönmemle birlikte biraz önce söylediklerimin bir hükmü de kalmamış oldu. Biricik nişanlım, müstakbel karıcığım, böylece benim cehennemimde yaşamaya razı olmuş oldu. O an ağız ağıza duruyorduk. Göğsü, gül dikenine gövdesini saplayıp can çekişen bülbülünkisi gibi dertli dertli inip kalkıyordu. Saçlarını süsleyen ama peşimden koşarken düşürdüğü elmas, yakut, yeşim, akik bezeli tokaları, tarakları yarın güllere su verip, bakacak bahçıvan bulacaktı, ne yazık! Bakalım bulup getirecek miydi deyyus! Bunu tembihlese miydim ona?</p>

  <p class="p6">Ah, ne de güzeldi!</p>

  <p class="p6">&ldquo;Prens Hazretleri babamın yanında gömüldüğün sessizlikte düşündüğün şeyin ilkini, babanla birlikte servetinizin de kaybolup gittiğini söylemiştin. Ya İkincisi?&rdquo;</p>

  <p class="p6">Zeki kızdı vesselam! Böyle olduğu için hayatı boyunca daha fazla acı çekecekti.</p>

  <p class="p6">Ökse otuna tutulan serçe çırpınmaktan vazgeçer mi? O da öyleydi.</p>

  <p class="p6">&ldquo;İkinci husus,&rdquo; dedim ben. Yalancıktan kararttım yüzümü. &ldquo;İncecik gül dalları, şu puhu kuşlarını nasıl taşır, niye eğrilmez, niye boyun bükmez? Serçe olsalar anlayayım. Kafam ağırlığındadır puhu kuşları. Zira, fare, taş, böcek, toprak, ot, ne bulursa beslenirler. Buna rağmen...&rdquo;</p>

  <p class="p6">&ldquo;Belki büyülüdür gül dalları ya da puhu kuşları,&rdquo; dedi benimkisi.</p>

  <p class="p6">Şaştım kaldım. Gerçekten bir tahtası eksik olmalıydı bu kızın.</p>

  <p class="p6">&ldquo;Saçlarından kayıp düşen ziynetleri ara bul, müsrifliği sevmem,&rdquo; dedim ben. Biraz azarlayaraktan, benden korksun diye sesimi yükselterek. Prensesim diz çöküp kalem tutmaya yakışır ince uzun parmaklarıyla toprağı eşeleyip yoklamaya koyuldu.</p>

  <p class="p6">Kim ne derse desin, evlilik zulüm etmekti.</p>

  <p class="p1">* * *</p>

  <p class="p6">Son cümleyi hayatım boyunca unutmadım.</p>

  <p class="p6">O defterciği hususi eşyalarımla birlikte hiç yanımdan ayırmamış, çeyizimle birlikte evlilik evime ve kocam Doktor Adnan&rsquo;ın vazifesi icabı karış karış dolaştığımız Anadolu&rsquo;nun her bir köşesine götürmüştüm. Hatta o korkunç kazada bile yanımdaydı o defter. Akıl hastanesine kapatılınca, benden zorla kopartılan çocuklarım gibi kim bilir diğer hususi eşyalarımla birlikte nereye savruldu gitti? İyi ki yazılan her bir şeyi kelime kelime, cümle cümle ezberlemişim. Neyse, her şeyin bir sırası var, gün batmadan sabah olamayacağı gibi bunları anlatmanın da sırası gelecek elbet.</p>

  <p class="p6">Bu satırlarda anlatılan annemle babamın baldan tatlı anlatılan evlilik hikâyesini Şekina&rsquo;ya soracak olsak,</p>

  <p class="p6">&ldquo;Biz, yan aralık bir kapının ardında, yüzünü göremediğimiz hasta ihtiyar babasından kızını istedik. O da verdim gitti dedi,&rdquo; der geçerdi.</p>

  <p class="p6">Akabinde, kuru kuruya devam ederdi:</p>

  <p class="p6">&ldquo;Sonrası malum: Anan, baban ve Nergis, İstanbul&rsquo;a, ben, altı kız kardeşim ve yaşlı dul annemle birlikte İstanbul&rsquo;a gidiyorsunuz bacılarım,&rsquo; diye İngiltere gemisine!&rdquo;</p>

  <p class="p6">Nergis lafın burasında kendisini tutamayıp gülerdi. Şekina intikamını, &ldquo;Beybabaya ne oldu?&rdquo; diye sorarak alırdı.</p>

  <p class="p6">Nergis, &ldquo;Fesuphanallah bilmiyormuş gibi sorma Şekina karısı, düğün ertesi hakkın rahmetine kavuşuverdi ya,&rdquo; der ve bir zamanlar sarayda küçük şehzade ve sultanların önünde yaptığı oyundaki gibi kederle sağa sola sallanır, ağlamaya başlardı:</p>

  <p class="p6">Aman ne ağlamak!</p>

  <p class="p6">Bir damla yaş akmayan gözlerini sıkı sıkıya kapar, şişkin dudaklarını ısırırdı. &ldquo;Isırırdı ki gülmesin,&rdquo; diyerek onun hilesini ele verirdi Şekina.</p>

  <p class="p6">Bütün bunlardan çıkardığım sonuç şuydu: Hakikat, bir aile için bir somun ekmek gibi herkese eşit miktarda dilim dilim dağıtılan bir şeydi. Birbirimizin bildiğini diğerleri asla bilmemeliydi. Özellikle sırlarını bir sonraki kuşağa aktarmayıp ebediyete gömmek arzusunda olan bizim gibi aileler için cılız defterciğin cılız sayfaları arasındaki meraklı okumalarım bana bunun en önemli kural olduğunu göstermişti.</p>

  <p class="p1">* * *</p>

  <p class="p6">&ldquo;Nikâh öncesindeki Hasbıhal Günü&rsquo;nde ki böyle bir geleneğimiz, göreneğimiz vardır; damat ile kayınpeder nikâh öncesindeki gece dikiş yüksüğü küçüklüğündeki bardaklardan rakıyı, şarabı yuvarlar yuvarlar konuşurlar. Böyle gecelerde, daha kızlarını nikâhlarına almadan bir yumruklarıyla kayınbabalarının otuz iki dişini ortalığa saçan, ihtiyarları kalpten götüren damat adayları da olmuştur, olacaktır! Hasbıhal Günü&rsquo;nde sabır esastır ki, o da biz Arnavutlarda pek bulunmaz.</p>

  <p class="p6">Neyse, geçelim biz şimdi bunları. &ldquo;Şunu anladım ki,&rdquo; dedi kayınbabam, &ldquo;İnsanların isimleri tuhaf olursa o insanlar da tuhaf olurmuş, vücuda giren garip mayiiler gibi zehirlermiş insanı isimler.&rdquo; Maşallah kırk birinci rakı dolu bardakçığı yuvarlamıştı. Saçma sapan mevzuları seçişini buna bağladım. Ama o kızına verdiği ismin başına açtığı dertlerden söz ediyordu ciddi ciddi. Lafı, &ldquo;Bu tuhaf kızı alıp başımdan, uzaklaşsan buradan, ne hayırlı olur&rdquo;a getiriyordu. Bir yandan da istemem yan cebime koy: &ldquo;Vay benim biricik kızım, onu alır da İstanbul&rsquo;a gidersen ne ederim ben,&rdquo; diye sızlanıp duruyordu. Ağzı, bir avuç çakıl taşı doldurmuş gibi açılmış, kapanmıyor, sesleri, harfleri ağzından bir türlü atamıyordu.</p>

  <p class="p6">Yakıştıramamıştım doğrusu. Onun sapkın bir Bektaşi olduğu dedikodusu almış başını gitmişti, &ldquo;insan şu yeryüzünde dinsiz kitapsız nasıl kalakalır?&rdquo; diye düşündüm o vakit. Benim tabiatı sevmem gibi olabilir miydi bu? &ldquo;Otu, böceği, kuşu, ağacı bu kadar seviyorsun da insanlara garezin nedir a oğlum?&rdquo; demişti bir defasında annem.</p>

  <p class="p6">Hasbıhal Gürümüz kayınbabam Prens Hazretleri&rsquo;nin gözyaşları içinde sona erdi. Adamcağız o kadar çok ağladı ki, önündeki boş şarap bardakları gözyaşlarıyla doldu doldu taştı. &ldquo;Özgür bırak benim güzel küçük prensesimi,&rdquo; dedi bana. &ldquo;Hiç engelleme, kafese kilitleme onu,&rdquo; dedi. Neden söz ettiğini anlamamıştım. Bunu hissetmiş olmalı ki, &ldquo;Frenk işi karalamalarına, yazmasına izin ver,&rdquo; dedi. &ldquo;Belki İtalyan doktorumun dediği gibi Paris&rsquo;e Sobene Üniversitesi&rsquo;ne göndermeliydim onu.&rdquo;</p>

  <p class="p6">&ldquo;Benimle evlendirmeniz kafi,&rdquo; dedim ben de. &ldquo;Bence de,&rdquo; dedi cevaben. Hiç beklemiyordum böyle bir cevabı. Bir yandan da bana doğru eğilip kucağımda birbirine kavuşturduğum elimi tutmuştu. Elini ittirivermiştim. Hoşlanmam bana dokunulmasından, sevilmekten, sevmekten. Bahçedeki puhu kuşları öttü, kayınbabam Prens Hazretleri bir hayale dokunmak ister gibi elini gövdeme doğru uzattı ama bana erişemedi: &ldquo;Hayaliniz nedir evladım?&rdquo; diye sordu. &ldquo;Çok zengin olmak,&rdquo; dedim ben. Buna şaşırmış göründü. &ldquo;Hayret,&rdquo; dedi. &ldquo;işi bitkiler, tabiat olan birisi neden zenginliği hayal etsin ki...&rdquo;</p>

  <p class="p1">* * *</p>

  <p class="p6">İşte babamın gizli kalmış bir yönü açığa çıkıverdi: Bitkilerle ilgiliydi babam. Her Arnavut gibi anasının karnından bahçıvan doğmuşlar gibi değil ama. Botanik bilimiyle ilgiliydi diyeyim ben. Deftercik size bu konu hakkında biraz daha malumat verecek. Biz devam edelim:</p>

  <p class="p1">* * *</p>

  <p class="p6">&ldquo;Yutkundum. Biz Arnavutlarda mantık aramayın derdim size ama anlaşılan kayınbabamda o söylediğimden vardı. Mantıklıydı yani. Sanırım ertesi gün benim zırvalamalarımı unutmayacak kadar da ayık!</p>

  <p class="p6">&ldquo;Hem benim kızımla evlenerek zaten zengin oluyorsun,&rdquo; dedi. &ldquo;Ben sizin tasavvur edemeyeceğiniz kadar büyük bir zenginlik istiyorum efendi hazretleri,&rdquo; dedim ben. Oturduğumuz sofada öyle bir rüzgâr döndü dolaştı ki fener ışıkları titredi ve söndü, o karanlık an, sırrımı söyleme fırsatını bana verdi: &ldquo;Bitkiler sadece güzel kokular ve tozlar üretmezler. Gerektiğinde zehir olabilirler. O zehir baruttan daha kıymetlidir, kimsenin haberi yok. Bana lazım olan işte o zehir.&rdquo;</p>

  <p class="p6">&ldquo;Anladım,&rdquo; dedi Prens Hazretleri.</p>

  <p class="p6">Müstakbel karıcığım zekâsını babasından almış olmalıydı.</p>

  <p class="p6">Ya fenerlerin ışığı rüzgârla titreyip küçülmüş, rüzgâr çekip gidince alevli başını yuvasından yeniden çıkartmıştı... Ya da ortalık hizmetine koşulan fitne fücur adını taşıdığı o güzel çiçeğe yakışmayacak suretteki Nergis Kadın usulca süzülüp fener fitillerini tekrar yakmıştı. Oda yeniden aydınlandı. Ben de bu konağın elektriği var sanırdım. Dışarıdan öyle ışıl ışıl ve sıcak görünürdü ki... Kendi konağımıza da elektrik istemiştim ancak rahmetli babam, Padişah Abdülhamit gibi elektrikten çok korkuyordu. &ldquo;Düşünsene,&rdquo; diyordu bana, &ldquo;İki tel dolana kıvrıla havadan ve yerin dibinden geliyor... Taaa yanı başında bir akrep gibi ışıldıyor!&rdquo; Tam o anda babamın ruhu sanki bir mayısböceğinin kaim kara ıslak kabuğunun altına girmiş gibi ortada dolanmasın mı? Önümdeki gümüş karafın kalın altlığıyla eziverdim onu, ağır ağır çatırdayan çenek ve dışkanat sesleri duyuldu açık seçik. Bir karanlığın içinde gömülü olduğum hayaline kapılmıştım. Ruhumun karanlık yüzünün her tarafı örttüğünü. Kızını bana verdiğine bin pişman Prens Hazretleri&rsquo;nin beni görmediğini düşünmüştüm. Ama o, &ldquo;Dilinden bülbül, kalbinden katilsin,&rdquo; dedi bana.</p>

  <p class="p1">* * *</p>

  <p class="p6">Defterciğin varlığını açık edip Nergis&rsquo;in &ldquo;Ayol ver bakayım bir de ben okuyayım,&rdquo; demesi kendisi hakkında yazılanlar sebebiyle olmuştu sanırım: &ldquo;Adını taşıdığı o güzel çiçeğe yakışmayacak suretteki...&rdquo; Nergis&rsquo;i sinirlendiren satırlar. O da bana bu defterciğin yazmadığı bir şeyi anlatmış, ardından bu satırların taşıdığı büyük sırrı ifşa etmişti:</p>

  <p class="p6">Hasbıhal Gecesi&rsquo;nin ardından sararıp solmaya başlayan dedem yatağa düşmüş. Çağırılan hekim, &ldquo;Ağır ağır zehirleniyor,&rdquo; teşhisinde bulunmuş. Çevresindekiler, haklı olarak, &ldquo;İyi ama nasıl?&rdquo; diye sormuşlar. Hekim, dudağını çaresizliğe büküp, ellerini &ldquo;Kim bilir?&rdquo; der gibi iki yana açmış.</p>

  <p class="p6">Bir Arnavut&rsquo;un ölüsü bile inat eder.</p>

  <p class="p6">Bütün kasabayı Allah affetsin, leş kokusu sarıp köpek sürüleri Prens Hazretleri&rsquo;nin evinin önünde ulumaya başladıkları vakit kaldırılmış cenazesi.</p>

  <p class="p6">Mezar taşma da; &ldquo;Ah <span class="t13">o zehir nereden girdiyse a</span><span class="t13">ş</span><span class="t13">ı</span><span class="t13">ma</span> / <span class="t13">Bin beteri gelsin katilimin ba</span><span class="t13">ş</span><span class="t13">ı</span><span class="t13">na,</span> &ldquo; diye yazdırmış iyi mi?</p>

  <p class="p6">Annemle babamın başını bağladığımıza göre, söylemek istediğim asıl şeyi söyleyebilirim: Hayır, defterle ilgili Nergis&rsquo;in ifşa ettiği sırrı değil! Onu, defterle işimiz bittikten sonra söyleyeceğim söz. Benim söylemek istediğim, Şekina ve Nergis&rsquo;in Arnavutların topyekûn oturdukları memleketten İstanbul&rsquo;a göç etmezden evvel, birbirlerini görmelerinin, aynı topluluk içinde bulunmalarının bir elin parmaklarının sayısını geçmediği gerçeği. &ldquo;İstanbul&rsquo;da aynı hanede kader birliği etmek varmış kısmetimizde,&rdquo; derdi Şekina. Nergis onu sessizce onaylardı. Gittiğimiz hamamda kadınları anlattıkları hikâyelerle eğlendirmek için göbek taşının çevresinde fır dönen cüce meddah kızların dediği gibi yapar, &ldquo;Şimdi anlatma sırası sende Nergis,&rdquo; derdi Şekina.</p>

  <p class="p6">&ldquo;Ayol, size bunların Edirne&rsquo;de düelloya tutuşmasını anlatmış mıydım?&rdquo; derdi Nergis de. Annemin yaşadığı bir olay neticesinde (düello!) gövdeme nakşolunan ize bakarak. İki göğsümün arasında yani iman tahtamın tam ortasında kalan çukurcuktaki silik soluk kan lekesi, hamamda beni yıkarlarken sabun köpüğünün bir öbek kar gibi üzerinde kalakaldığı, açarken solmuş bir gül.</p>

  <p class="p6">&ldquo;Nasıl oldu bu düello?&rdquo; diye sormuştu Şekina.</p>

  <p class="p6">&ldquo;Fesuphanallah, çektiler silahlarını vurdular birbirlerini,&rdquo; demişti Nergis.</p>

  <p class="p6">Şekina, &ldquo;Belgrad trenine binmeseler bile, sekiz koşulu arabayla İstanbul&rsquo;a 355 günde varmalarının sırrına vakıf olduk nihayet!&rdquo; der hamamın kubbesini kahkahasıyla çınlatır, natır kadınlardan &ldquo;Yetişin a dostlar, bu karının kahkahası kesilmezse hamamın kubbesi çınlaya çınlaya çöküverecek,&rdquo; azarını işitirdi.</p>

  <p class="p6">Defterciğin son sayfaları bizimkilerin huyları olduğu üzere birer cümleyle, kimi zaman susarak geçiştirdikleri şeyi, annemle babam arasında İstanbul&rsquo;a gelirken Edirne&rsquo;de cereyan eden ve annemin vurulmasıyla son bulan düelloyu anlatıyordu:</p>

  <p class="p6">&ldquo;Birbirimize küs olduğumuzdan iki araba çıkmıştık yola. Arabadan arabaya sürüyordu münakaşa. İleride sinema denilen şeyde göreceğim, her gördüğümde pek bi güleceğim, yol alan iki ayrı arabada ayaklanıp birbirimizin gırtlağına yapıştık. Arabalarımızın üstünden savrulup tozlu yola düştük de yine kesmedik dövüşü. Kâh o alttaydı, kâh ben! Kancığımın böyle iyi dövüş tutmasından, gururlanmıştım bir bakıma. Ama, &ldquo;Bre yoluk uçmaz kartal&rdquo; ne demek oluyordu bunu ona gösterecektim. Sonunda kollarımız gövdemizden ayrılmış, birbirinin tepesine binmeye meyleden iki kartal gibi savrulduğumuz yolun ortasında karşı karşıya kalıverdik. Gökte dolanıp uçarken birbirinin kafasını kopartacak mahareti sergileyen güçlü kuvvetli Arnavut kartalları gibi birbirimizi kollayarak dönüp duruyorduk. Sonunda düelloya tutuşmaya karar verdik. Daha doğrusu bendeniz, &ldquo;Düello,&rdquo; dedim, &ldquo;Düelloya var mısın bre!&rdquo; dedim. Şaşırdı benim küçük tatlı karıcığım. Bu işe, müptelası olduğu Rus romanlarından aşina olmalıydı. Kaldı ki Rus hergeleleri biz Arnavutlardan almışlardır bu geleneği. Çünkü bizim hiddetimiz onlardan fazladır.</p>

  <p class="p6">&ldquo;Tamam,&rdquo; dedi benim nazlı çiçeğim. Sesi titriyor gibi geldi bana. Beni boğazlamaya çalışırken tutturduğu &ldquo;Bre, bre,&rdquo; sövgüsünden eser yoktu şimdi:</p>

  <p class="p6">&ldquo;Tamam. Düello edelim!&rdquo;</p>

  <p class="p6"><a id="a21"></a><span class="t12">&nbsp;</span></p>
</body>
</html>
