<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Bir Başkası Olmak</title>
</head>

<body>
  <h2 class="h21"><a id="a44"></a>Bir Başkası Olmak</h2>

  <p class="p6">Bağrı Yanık Dilfirib&rsquo;in hikâyesi İran Şehzadesi Haydar Mirza&rsquo;nın İstanbul&rsquo;a gelişiyle başlıyordu. Doktor Turan zikrettiğim tarihi unutmayıp sözün burasında fısıldamıştı: &ldquo;Yani, 28 Aralık 1589&rsquo;da.&rdquo;</p>

  <p class="p6">Pendik&rsquo;te karşılanan elçilik heyetini görmek isteyenler, Üsküdar&rsquo;a kadar yol boyunca her tarafı doldurmuşlar ortalık mahşere dönmüş. Nergis&rsquo;in deyimiyle, &ldquo;Ayol, er ile avret seçilmez olmuştu.&rdquo;</p>

  <p class="p6">Tören alaylarının elçiyi Üsküdar&rsquo;da karşılayışı çok görkemli olmuş.</p>

  <p class="p6">&ldquo;Fesuphanallah o vakit Üsküdar&rsquo;ın kel tepelerinden biri diye oturup soluklandığım şu toprak parçası belki şimdiki çiftlik toprağıydı, bilinmez,&rdquo; derdi Nergis. Hikâye kafamda Nergis&rsquo;in sesiyle, sesinin tınısı ve vurgusuyla ilerliyordu. İşte bu sebepten, &ldquo;Bağrı Yanık Dilfirib&rsquo;in hikâyesini Nergis anlatıyormuş gibi anlatabilir miyim?&rdquo; diye sormuştum.</p>

  <p class="p6">&ldquo;Siz de onun yerine geçmek istiyorsunuz,&rdquo; demişti Doktor Turan.</p>

  <p class="p6">İtiraz etmiştim. Niye bir hadımın yerine geçmek isteyeyim ki? Ama yine de hikâyeyi o anlatır gibi anlatmaktan vazgeçmemiştim:</p>

  <p class="p6">&ldquo;Ayol, İstanbul&rsquo;da çarşı pazar kapanmış, herkes tersane kadırgalarına binip Anadolu yakasına geçtiğinden şehir ıssızlaşmıştı. Karşılamadan sonra bu kez Üsküdar&rsquo;dan İstanbul&rsquo;a geçişte izdiham yaşandı. Halkın çoğu karanlığa kaldı. Bu, İstanbul&rsquo;da yaşanmayan bir durum olduğundan herkes ne yapacağını şaşırdı. Güneş görmeyen hatunlar ta yatsı namazına değin evlerine varamadılar. Ya tanıdıklarına konuk oldular ya yollarda zamparaların tuzağına düştüler. Yüzlerce kadın çaresizlikten hamamlara girip sabahladılar. Evlerde nahoş olaylar geçti, eşlerin araları açıldı, kimileri boşandı. Kimileri içinse o gün bulunmaz bir fırsat olmuştu.&rdquo;</p>

  <p class="p6">Nergis hikâyenin tam burasında durmuştu. Onunla birlikte sanki dünya durmuştu. Bir tek dışarıda kar lapa lapa yağıyordu. Sessizliğin sesi vardır. İç âlemimizin dili işte o sessizlikte çözülür.</p>

  <p class="p6">&ldquo;Fesuphanallah ben o gün Saray&rsquo;dan Sultanımla birlikte çıkmıştım. Çıkacak mecali yoktu ama çıkmamız şarttı. &lsquo;Pek iyi maşallah&rsquo; diyordum kallavi kemik suyu çorbasını odacığına taşırken. Durumu hassas olduğundan ona erkek doktorların bakması icap ediyordu. O zaman bir çarşafın altına, memelerinin arasına çil çil altın sokuşturduğum kızlardan birisini sokuyordum. Sultan&rsquo;ın ipeklerini giyiyor, çarşafın bir ucundan dökülüveren saçlarının arasına mücevherler konduruyor, doktorcuğun hastalığını seyredeceği delikten yakutlu yüzükle süslü parmağını çıkarıveriyordu. Çarşafın altındaki hiç şüphe yoktu ki Sultanımızdı. Yalancıktan öksürükleri çok şükür şifa bulmaya meyilliydi.</p>

  <p class="p6">Peki gerçek sultan neredeydi?</p>

  <p class="p6">Dolapta, atlas yorganların arasında, ağzı acem ipeğiyle bağlı inlemekteydi.</p>

  <p class="p6">Yerine geçen, yakut parmaklı yüzüğünü çarşafın altından çıkarıp bana gel gel yapmıştı. Bu kadarcık cilveye doktorun zekeri kabarmıştı. Yakut parmaklı yüzüğün beni çağırdığı kuytuda bir fısıltı yalancıktan kulağımı yellemişti. Haspanın nefesi yemeğe doyamadığı gül lokumlarından dolayı gül bahçesi gibi kokuyordu. &lsquo;Sultanım soruyorlar,&rsquo; demiştim ben, &lsquo;yarın İstanbul&rsquo;a gelecek elçilik heyetini görmeye gidebilir mi?&rsquo; Doktorcuğumuz tam cevabını verecekti ki dolapçığın içinde kilitli gerçek Sultan&rsquo;ın inlemesi duyuldu. Denizde kum ben de hikâye! &lsquo;Şu odacığın kim bilir hangi köşeciğine bir puhu kuşu yuva yapmış,&rsquo; deyiverdim hemen. Hangi deliğe saklandığı meçhul. Ara, ara bulamıyoruz. &lsquo;Ya doğuracaktır ya ölecektir de ondan,&rsquo; dedi doktor da. Bu da kulağıma küpe oldu. Ardından beklediğimiz izni verdi. Sultan&rsquo;ın yerine geçen haspa da parmağına öteki sanılsın diye takıverdiğimiz yüzüğü kaşla göz arasında cebine attı. Aptal, o dünya malı yüzünden bütün hırsız cariyeler gibi Sarayburnu&rsquo;ndan denize atılacaktı, haberi yoktu. Sır taşımak herkesi öldürür. Bu açgözlü akılsız zavallıcık bunu da bilmiyordu.</p>

  <p class="p6">Ertesi gün Sultanımla saraydan çıktık. Tahtırevanına kadar sırf &lsquo;halsiz dermansız ama sağlığı yerinde bakın görün yürüyor işte,&rsquo; denilsin diye kukla gibi yürüttüm onu. Canlı cenazemi sandala oturttum. Kürekçilerin önüne de bir kese altın attım. Para, pul insanları kör sağır dilsiz etmeye yarar. Sonra Sultanımın incecik el bileklerinden bileziklerini, ayak bileklerinden halhallarını, parmaklarının her birinden envaı çeşit taşlardan yüzüklerini çıkarmaya koyuldum. Onu ölüme göndereceğimi anlamıştı. Gözlerinden şu çaresiz ve günahkâr ellerime pıt pıt pıt diye parmaklarından söküp aldığım elmaslardan daha parlak ve iri gözyaşları damlamaya başladı.&rdquo;</p>

  <p class="p6">Ah ellerim, vah ellerim.</p>

  <p class="p6">&ldquo;Kötülük bulaşıcıdır. İnsana kötülük edilmeye, insan o kötülükle yaralanmaya görsün. O kötülük hemen bünyenize sirayet eder. Size yapılanları yapmak arzusuna düşersiniz. Sanırsınız ki bundan sonra böyle yaşanır, işte ben de zavallı hasta Sultan&rsquo;ı eceli gelmeden öldürüverecek, onun yerine bir başkasını geçirecektim. Hiç ihtimal vermiyordum ya suretini unutmamış birisinin yolu saraydaki unutulmuş odacığına düşecek olursa hastalık yüzünde şifa bulmaz izler bıraktı diye bir peçenin ardına gizleyecektim onu. Benim hayatım onun hayatına bağlıydı. Ölenle öldürülenleri görmüş, korkmuş idim. Şimdi ölüme gittiğini anlayan Sultanım korkmaktaydı. İrin kokan nefesiyle &lsquo;Öldürme beni,&rsquo; dedi. Doktordan evvel göründüğü şifacı kadınlardan birisi karnında bir yılanın yuvalandığını, bu yılanın yavrulayıp çoğaldığını söylemişti. Bilmem doğru, bilmem yalan, ciğerlerini yiyip artanını tükürten bu yılanmış.</p>

  <p class="p6">Tüm gücüyle elime yapıştı. Avcumun içindeki lekeciği bulup okşamaya, bunu yaparken yalvarmaya koyuldu: &lsquo;Canım Nergis, cicim Nergis... Öldürme beni.&rsquo;</p>

  <p class="p6">Acı çekenin merhamet edeceği kuyruklu yalan, insan bir tek kendisine acır. Düşkün birini gördüğünde kendi hatırası aklında canlanır da yine kendine üzülür. Bir dilenciye sadaka vermek, bir gün böyle olursam korkumuzdan başka bir şey değildir. Herkes gücü sever. Herkes güce tapar.</p>

  <p class="p6">Elime doğmuştu bu Sultan. Anasının apış arasından çıkartıp elime verdiklerinde hepimizin geldiği o bilinmedik ummandan yüzüp çıkmış gibi ıpıslaktı. Şimdi yine o ummana gidecekti. Her aldıkları candan sonra oturup bir kuzu yiyen cellatların dediği gibi, &lsquo;Gözünün yaşına bakmadım,&rsquo; ittim suya. Tıpkı senin en büyük nineni Boğaz&rsquo;ın dibine gönderen cadı karılar gibi. Kefeni olacağını bilmeden pek severek diktirdiği ipeklileriyle solgun bir çiçek gibi açılarak suyun dibinde ağır ağır kayboldu gitti.</p>

  <p class="p6">Üsküdar&rsquo;a ayak bastığımda ne ettim ben dedim?</p>

  <p class="p6">Su aklımı başımdan almıştı.</p>

  <p class="p6">Suda yol almak insanı delirtirmiş, doğru.</p>

  <p class="p6">Güya, Sultarim yerine geçecek birisini bulacaktım.</p>

  <p class="p6">Ama nasıl?</p>

  <p class="p6">Sonrasında bir akıl hastanesine dönüşecek kışlanın bulunduğu yokuşun tepesine tırmanmış, orada ne yapacağımı düşünmekteydim. Hoş, o kışlayı yaptıran İstanbul Boğazı&rsquo;nın karanlık sularına gönderdiğim Sultanımı doğuran kadındı.</p>

  <p class="p6">Er ile avretin birbirine karıştığı kalabalık çoktan dağılmıştı. Kimi kadınlar kendilerini almadan giden tıka basa dolu kayıkların peşinden suya atlamışlardı. İçlerinden bir tanesi bile Sultanımın yerine geçebilecek gibi değildi. Öyle olana da ben yetişememiştim. Sonunda aklım başıma gelmiş kendimi can havliyle dik bir yokuşa vurmuş tepesinde oturmaktaydım.</p>

  <p class="p6">İşte Dilfirib&rsquo;i orada buldum. Kader. Peşine düşen zamparalardan kaçmak için en yüksek dala uçmaya çalışan serçe misali benim gibi dik yokuşun tepesine tırmanmış, bir kışlanın kapısına gelmişti iyi mi?</p>

  <p class="p6">Peşindeki erkekler aç kurtlar gibiydiler.</p>

  <p class="p6">Vallahi hakikatten öyleydiler. Hırlıyorlar, ağızlarının suyunu akıtıyorlardı. Benim Bağrı Yanık Dilfirib&rsquo;imin de peçesi saçılmış, kaftanının etekleri çamura batmış, üşümüş, titremekteydi. İki ateş arasında olduğunu bilmeden kışlanın kapısını yumruklamaktaydı. Fesuphanallah iyi ki açılmadı o kışlanın kapısı.&rdquo;</p>

  <p class="p6">Şekina, afyon çubuğunu düşürmek, korlarıyla sedirin kuş tüyü yataklığını yakmak pahasına yerinden fırlamıştı. Kışlanın iyi ki açılmayan kapısının ardındaki ırz düşmanlarına sövüp saymak boynunun borcuydu:</p>

  <p class="p6">&ldquo;Kadın cinsi aciz değildir bre! Şu azgın toplum tarafından türlü hile ve eşitsizlikle aciz düşürülendir. Kadına karşı yapılan bütün bu fenalıklarda en başta Allah, sonra onun dinleri ve kitaplan da suçludur!&rdquo;</p>

  <p class="p6">&ldquo;Ayol, Şekina karısı tövbe de!&rdquo; diye ayaklanmıştı Nergis.</p>

  <p class="p6">&ldquo;Bre, sen sus! Olmayan erkekliğinin yerine dinin saldığı korkuyu yerleştirmişler de haberin yok!&rdquo;</p>

  <p class="p6">Araya girmiş, &ldquo;Sonra ne oldu?&rdquo; diye sormuştum.</p>

  <p class="p6">&ldquo;Ayol, Dibfirib&rsquo;in hayatını kurtardım. Onu Saray&rsquo;a getirdim. Sultanımın yerine geçirdim. Böylece, Bağrı Yanık Dilfirib&rsquo;in hikâyesi başlamış oldu,&rdquo; demişti Nergis.</p>

  <p class="p6">&ldquo;Bütün bunları Doktor Turan&rsquo;a anlattıktan sonra, &lsquo;Bağrı Yanık Dilfirib&rsquo;in hikâyesini size niye anlattım bilmiyorum,&rsquo; demiştim. İçimden böyle söylemek, bu itirafı yapmak gelmişti.</p>

  <p class="p6">&lsquo;Sonradan akıl hastanesi olan bir kışladan söz ettiniz,&rsquo; demişti Doktor Turan da.</p>

  <p class="p6">&lsquo;O akıl hastanesindeki azgın delilerin sesleri kimi zaman çiftliğe kadar gelirdi,&rsquo; demiştim ben de.</p>

  <p class="p6">Kısacık bir an sessiz kalmıştık.</p>

  <p class="p6">O akıl hastanesini görmüştüm. Avusturyalı bir ruh doktoru, hani Şekina&rsquo;nın Viyana&rsquo;da âşığıyla buluştuğu bir muayenehane ve hastalarını yatarak tedavi eden bir ruh doktoru vardı, işte o, akıl hastanelerini tetkik etmek üzere İstanbul&rsquo;a gelmişti. Tercümana ihtiyaç duyuyordu ve kolej öğrencisi olarak kendisine ben yardımcı olmuştum.</p>

  <p class="p6">O anda anlatmak istemediğim şeyler için, &lsquo;Anlatırım,&rsquo; derdim Doktor Turan&rsquo;a. Yine öyle söylemiş,</p>

  <p class="p6">&lsquo;Anlatırım,&rsquo; demiştim.</p>

  <p class="p6">Oysa o başka bir şeyin cevabını arıyor olmalıydı ki,</p>

  <p class="p6">&lsquo;Sonradan akıl hastanesi olan kışla,&rsquo; diye tekrarlamıştı.</p>

  <p class="p6">&lsquo;Kadınları delirten erkekler,&rsquo; demiştim ben de.</p>

  <p class="p6">Dilim değil kalbim böyle söylemişti.&rdquo;</p>

  <p class="p6">Sonra ansızın, Nergis tarafından sulara gömülen Sultan&rsquo;ın sözünü hatırlamıştım. Şekina her defasında, &ldquo;Fesuphanallah, tıpkı bugün gibi karlı bir İstanbul gününde, sultanların en güzeliyle Saray&rsquo;da diz dize oturmuş...&rdquo; diye başlayan Nergis&rsquo;in sözünü kesmiş, hikâyesini yolundan saptırmıştı. Sonunda Sultan&rsquo;ın sözü, kendisi gibi karanlık sulara gömülüp yok olmuştu. Tıpkı boğup öldürdüğüm çocuklarımın hayalini karanlık sulardan çekip çıkardığım gibi, Nergis&rsquo;in kar helvası yedire yedire hasta ettiği Sultan&rsquo;ının kayıp sözüne de aynı şeyi yapıyorum şimdi. Şöyleydi sözü Sultan&rsquo;ın: &ldquo;Hakiki hayatımız uykudur.&rdquo;</p>

  <p class="p6"><a id="a45"></a><span class="t12">&nbsp;</span></p>
</body>
</html>
