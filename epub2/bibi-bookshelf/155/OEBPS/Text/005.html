<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Göbek Deliği</title>
</head>

<body>
  <h2 class="h21"><a id="a3"></a><a id="a2"></a>Göbek Deliği</h2>

  <p class="p6">Göbek deliği annemizin hatırasıdır. Hem bağımlılığımızın hem bağımsızlığımızın işareti. Benim için biraz farklı tabii. Evet, sanırım buradan başlamak en doğrusu: Doğuyla batının tam ortasında, İstanbul Boğazı&rsquo;nda dünyaya geldim. 23 Temmuz 1908&rsquo;de bir kayığın içinde. Hatta, &ldquo;Neden erkek değil de kız!&rdquo; diye öfkelenen babam ter ter tepinip kayık alabora olduğundan, suyun içinde.</p>

  <p class="p6">Önce, ayak bileklerine kadar ıpılık suyla dolan kayığın batmakta olduğunu düşünmüş, korkmuşlar. Anacığım çığlığı koyverip ıkınmaya başlayınca dünyaya gelmekte olduğumu anlamışlar. Tam o sırada İstanbul Boğazı&rsquo;nın güçlü akıntılarından birisine tutulmuşlar. Babamla aynı milletten iriyarı Arnavut kürekçi küreklere ne kadar asılırsa asılsın, bulundukları yerde fırdönüp kıyıya varamamışlar. İşte bu durumun neticesinde doğuyla batının tam ortasında dünyaya gelivermişim.</p>

  <p class="p6">Annem, ortadan ikiye ayrılır gibi acı çekerken, babam, anasına bu acıyı yaşatanın güçlü kuvvetli bir oğlan olduğunu düşünüp, &ldquo;Oğlan geliyor bre!&rdquo; diye seviniyormuş. Çok şükür, annemin gölgesi gibi yaşayan Nergis yanımızdaymış ve dünyaya gelmeme yardım etmiş. Ailenin bütün kadınlarını doğurtan Nergis&rsquo;e rağmen, annemin feryatları Üsküdar&rsquo;dan Galata&rsquo;ya, şehrin her iki yakasında duyulmuş.</p>

  <p class="p6">Olacak şey değil ama aynı günün gecesi pek mühim bir karar alacak olan Sultan, Yıldız&rsquo;daki yüksek duvarlı sarayının basılıp kendisinin kazığa oturtulacağı söylentisiyle, kim olduğu bilinip kendisine bir suikast daha tertip edilmesin diye alelade bir kayıkla Boğaz&rsquo;da gezer gibi yapmaktaymış. Annemin çığlıklarını duymuş, merak edip kayığını bizden tarafa vira ettirmiş.</p>

  <p class="p6">O sırada annem Müslümanların eklediği minareleriyle Ayasofya&rsquo;yı, yedi göbek öteden ninesinin ölüsünün çıktığı, şimdiki Sultan&rsquo;ın oturmaktan korktuğu Saray&rsquo;ı, bir diğer ninesinin buz tuttuğu bir kış üzerinde yürüdüğü Altın Boynuz&rsquo;u tersten görmekteymiş. Af buyurun, Altın Boynuz deyip geçemeyeceğim. Denizin yumuşakça karanın karnına battığı körfezciğe verilen bu isime, bizim ailenin kadınları, müstehzi bir ifadeyle, hep itiraz etmişler. Hepsi birbirinden habersiz Altın Boynuz&rsquo;u mahrem bir şeye benzetmişler.</p>

  <p class="p6">Onun adı Altın Boynuz değil, olsa olsa...&rdquo; demiş her biri.</p>

  <p class="p6">&ldquo;Aman onun altından olanı var mıdır ki?&rdquo; demiş içlerinden birisi.</p>

  <p class="p6">Belki Sultan&rsquo;ınkisi altındandır!&rdquo; İşte buna çok gülmüş hepsi.</p>

  <p class="p6">&ldquo;Ben gördüm, altından değildi,&rdquo; demiş Saray&rsquo;ı görüp geçiren.</p>

  <p class="p6">&ldquo;Üstelik boynuza hiç benzemiyordu!&rdquo;</p>

  <p class="p6">&ldquo;Hem Sultan&rsquo;ın boynuzları başka yerde!&rdquo;</p>

  <p class="p6">&ldquo;Ha! Ha! Ha!&rdquo;</p>

  <p class="p6">Annem gözlerini ninelerinin, annesinin ve pek tabii kendisinin üzerine lakırdı etmeye doyamadığı Altın Boynuz&rsquo;a mıhlamış, son bir gayret ıkınmış.</p>

  <p class="p6">Bu sırada kürekçi bunun çığlıklarına dayanamayıp kendisini atmış mı suya? Babam da &ldquo;Bre deyyus nereye?&rdquo; diye akıntıdan kurtulamayıp sandalımızın çevresinde biçare kulaçlar atıp duran kürekçinin kafasına boşta kalan küreği indirmesin mi? Nergis&rsquo;in anlattığına bakılırsa, kürekçi son bir gayretle, karpuz gibi patlayan başını suyun üstünde tutmaya çalışmış. Sonra birazdan bizim de tecrübe edeceğimiz üzere suyun dibini boylamış. Kafasından akan pelte pelte kan, sandalımızın çevresinde halka halka genişlemiş.</p>

  <p class="p6">&ldquo;Ayol bütün Boğaz kana bulanacak sandım,&rdquo; diye anlatırdı Nergis.</p>

  <p class="p6">&ldquo;Bre amma kanı varmış, Boğaz, Kızıl Boğaz olacak bundan böyle,&rdquo; demiş bulunmuş babam. Demiş bulunmuş diyorum çünkü hafiyeliğe meraklı ve Kızıl Sultan lakaplı Sultan&rsquo;ı taşıyan kayık bize doğru yaklaşmaktaymış. Sonuç: Sultan, babamı duymuş. Felaketin kulakları vardır, sizi duyar ve gelir. İşte tam bu sırada, kafam yerine kıçımı annemin apış arasından çıkarmışım. Annemin iniltisi kesilmiş, sesi çıkmaz olmuş. Bu baygınlığın ne kadar sürdüğünü Nergis de bilmiyormuş. Duyulan tek ses, aheste çekilen küreklerden dökülen suların sesiymiş. Çünkü Sultan, suikast olmasa bile kendisine bir komplonun düzenlendiğini düşünüp &ldquo;Aheste çek kürekleri kürekçi!&rdquo; emrini vermiş.</p>

  <p class="p6">Bu sırada annem sağ olduğunu hissedip çığlığı basmış. Gözlerini, Altın Boynuz&rsquo;dan başının üzerindeki gökyüzüne çevirmiş:</p>

  <p class="p6">&ldquo;O yüksek, o şimdiye kadar bildiğim gökyüzü nerede?&rdquo;</p>

  <p class="p6">Ne böyle bir acı duymadığını itiraf etmeye, ne de zaten hiçbir şey bilmiyormuşum demeye vakti olmuş. Nergis, &ldquo;Neredeyim?&rdquo; diye soran gözlerle bakan anneme &ldquo;Ayol, on dört yıl önce ayak bastığımız İstanbul&rsquo;dasın,&rdquo; demiş. &ldquo;Hani ayak basışımızla tir tir titreyen, minarelerinin önümüzde secde ettiğini gördüğümüz, biz böyle söyledikçe kocan olacak hıyarı, acısı alman hıyar gibi öfkeden köpürttüğümüz...&rdquo;</p>

  <p class="p6">Nergis, hayatta en iyi becerdiği şeyi yapıp annemi lafa tutarken ki &ldquo;Bre bu deniz tutması gibi bir şeydir,&rdquo; derdi babam, annem bir an çevresine kulak kabartmış. Yaklaşan kürek seslerini ve yanındakilerle Fransızca konuşan Sultan&rsquo;ı duymuş. Yaklaşmakta olanın Sultan olduğunu anlamış çünkü yanındakiler Fransızca &ldquo;Majesteleri&rdquo; diyorlarmış. O anda başucunda kim durursa dursun, ne söylerse söylesin, ümranda bile değilmiş! Sadece bu insanların onu, şimdi bambaşka bir şekilde anladığı için kendisine bu kadar güzel görünen hayata tekrar kavuşturmalarını istiyormuş.</p>

  <p class="p6">Anneme bir anda hayat nasıl güzel gözükmüştü acaba? Üstelik kıçüstü gelmeye çalışan bir bebeği dünyaya getirirken? Annemin hikâyesi, olmayan göbek deliğimde saklı. Fırsatını bulmuşken açıklayayım: Bu ailenin kadınlarının doğuştan getirdiği izleri taşıyorum ben. Sadece ben mi, hepsi taşımış bu izleri. Önüne kaç büyük eklersiniz bilmiyorum ama en büyük ninemiz apış arasındaki gülleme lekesiyle doğmuş. Ondan sonrakine bu lekeyle birlikte kendisine hamileyken annesinin tecrübe ettiği hayattan bir leke daha eklenivermiş: sol kalçasının üstündeki aslan pençesi lekesi. İşte ben bütün bu lekelerle birlikte annemin bana hamileyken yaşadığı bir olay neticesinde vücuduma nakşettiği, ilk kez bende belirecek olan lekeyi, izi, nakışı yüklenmiş olarak dünyaya geliyorum. Merak ettiyseniz gövdemdeki diğer izlerin çetelesini yapıvereyim: Sultan&rsquo;ın boynuzunu tarifleyen ninemin yapışık ayak parmağını, bir diğer ninemin gut hastalığını, kanla ve bizi var eden zerreyle kuşaktan kuşağa geçen bütün hastalıkları: Ateşli romatizma, şeker, damar sertliği, kalp, sara.</p>

  <p class="p6">Doğu ve batı arasında doğmaktan öte meziyetlerim var anlayacağınız. &ldquo;Lekeleri, hastalıkları, izleri, kusurdan değil meziyetten mi sayıyorsun a aptal?&rdquo; diyebilirsiniz bana. Kusurlarımız meziyetlerimizdir esasında. Kusursuzluk var olmamak tır bir bakıma. Çünkü bu âlemde hiçbir göz kusursuz bir şey görmemiştir.</p>

  <p class="p6">Ailemi var eden kadınların minicik birer mührü sayılabilecek olan izleriyle doğuyorum. Hiçbirimiz aile tarihimizden kaçamayız. Elbette onu geride bırakabiliriz. Ama o her koşulda orada durur. İşte ben de kaçamadığım aile tarihime göbekten bağlı, olmayan göbek deliğimle doğuyorum!</p>

  <p class="p6"><a id="a4"></a><span class="t12">&nbsp;</span></p>
</body>
</html>
