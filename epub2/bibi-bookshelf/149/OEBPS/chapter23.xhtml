<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>23 <span class="inline">Bir memurun kederleri</span></h2>
		<div class="epigraph">
			<p>“<em>Il piacere di alzar la testa tutto<br/>I’anno é ben pagato da certi quarti<br/>d’ora che bisogna passar</em>.”<a class="si-noteref" href="#f50" id="ref_f50">50</a></p>
			<p class="gap-writer">CASTI</p>
		</div>
		<p>O küçük adamı bırakalım da o küçük korkularını çeksin dursun; ona uşak ruhlu bir adam gerekliydi, ne diye gidip de gönlü büyük bir adamı evine alır? Hizmetine girecekleri de mi seçmesini bilmez? Bu bizim XIX. yüzyılımızın gidişi öyledir ki nüfuzlu bir soylu, gönlü büyük bir adamla karşılaştı mı onu öldürür, sürer, hapse atar ya da onu öyle aşağılar ki, öteki, aptallık edip içlenir, ölür gider. Anlattığımız olayda gönlü büyük adam, bir rastlantı sonunda, artık acı çekmiyor. Fransa’nın küçük kasabalarının ve New York hükümeti gibi işbaşına seçimle gelen hükümetlerin en büyük felaketi, dünyada Mösyö de Rênal gibi adamlar bulunduğunu unutamamaktır. Yirmi bin nüfuslu bir kasabanın ortasında o gibi adamlar, kamuoyunu istedikleri gibi oluştururlar; belediye yöneticisinin halk tarafından seçildiği kasabalarda kamuoyu dedikleri şey korkunç bir şeydir; soylu ve gönlü yüce, sizi yakından tanısa dostunuz olabilecek bir adam, sizden yüz fersah ötede oturuyorsa, sizin hakkınızda kasabanızın genel kanısına bakarak bilgi edinebilir, bu konuda etki edenler ise, rastlantıların soylu ve zengin olarak dünyaya getirip ılımlılar partisine soktuğu birtakım budalalardır. Kendini göstermek isteyenlerin vay haline! Akşam yemeğini yer yemez Mösyö de Rênal, çoluğunu çocuğunu alıp Vergy’ye döndü; ama iki gün geçmedi, yine Verrières’ye geldiler.</p>
		<p>Kasabaya varalı bir saat olmuş olmamıştı, Julien, şaşkınlık içinde, Madam de Rênal’in kendisinden bir şey sakladığını sezdi. Julien yanlarına gelir gelmez, Madam de Rênal kocasına anlattıklarını yarım bırakıyor ve onun çekilmesini bekler gibi bir tavır takınıyordu. Julien bu uyarının yinelenmesine fırsat bırakmadı. Onlardan uzak durdu, girginlik göstermedi: Madam de Rênal bunun farkına vardı ama nedenini sormadı. Julien, içinden, “Acaba yerime birini mi buldu?” diye düşünüyordu. Daha dün değil, önceki gün canciğerdik! Ama hanımefendilerin hali böyledir, diye herkesler söylüyor. Krallar gibi; onlar da bir bakanı atmaya karar verdiler mi, ona bin türlü övgü düzerlermiş.</p>
		<p>Julien, kendisi içeri girer girmez kesilen bu konuşmalarda, Verrières Belediyesi’nin malı olan bir evden sık sık söz edildiğini duymuştu; bu eski, ama geniş ve kullanışlı ev, kilisenin karşısında, kasabanın en işlek yerindeydi. Bu evle hanımın yeni sevgilisi arasında ne ilişki olabilirdi? Bağrı dolmuş, kendi kendine I. François’nın iki dizesini yineleyip duruyordu; bu iki dize ona yepyeni gözüküyordu, çünkü Madam de Rênal’den duyup öğreneli daha bir ay olmamıştı. Ama Madam de Rênal her dizeyi binbir yemin, binbir okşamayla yalan diyerek söylemişti!</p>
		<p class="gap"><em>Souvent femme varie,</em></p>
		<p><em>Bien fol qui s’y fie</em>.<a class="si-noteref" href="#f51" id="ref_f51">51</a></p>
		<p class="gap">Mösyö de Rênal posta arabasına binip Besançon’a hareket etti. Bu yolculuk iki saat içinde kararlaştırıldı, Belediye Başkanı pek düşünceli gözüküyordu. Dönüşünde masanın üzerine kül rengi kâğıda sarılı iri bir paket atarak karısına, “İşte o pis iş,” dedi.</p>
		<p>Bir saat sonra Julien o iri paketin ilancıya verildiğini gördü; hemen o adamın arkasına takıldı. “İlk sokak başında işin aslı anlaşılacak.”</p>
		<p>Koca fırçasıyla ilanın arka yüzünü ıslatan ilancının arkasında, sabırsızlıkla bekliyordu. Sonunda ilan yapıştırıldı ve Julien, Mösyö de Rênal ile karısının konuşmalarında sık sık sözü geçen eski, büyük evin, açıkartırmayla kiralığa çıkarıldığını okudu; ayrıntılı bilgi de veriliyordu. Artırma bir gün sonra belediye salonunda saat ikide başlayacak, üçüncü mumun sönmesine kadar sürecekti. Julien süreyi pek kısa buluyordu: Evi kiralamak isteyebileceklerin hepsinin nereden haberi olacaktı? Zaten on beş gün önceki tarihi taşıyan ve üç yerde baştan başa okuduğu bu ilandan bir şey öğrenememişti.</p>
		<p>Gidip kiralık evi gezdi. Onun geldiğini görmemiş olan kapıcı, bir komşusuna, gizli gizli, “Ne yapsalar boş!” diyordu. “Mösyö Maslon ona evi üç yüz franga bıraktıracağına söz verdi; Belediye Başkanı bu işe yanaşmıyordu ama Frilair Piskopos Yardımcısı, onu piskoposluğa çağırtıverdi.”</p>
		<p>Julien’in gelmesi o iki dostu pek rahatsız etmiş olacak ki hemen konuşmayı kestiler.</p>
		<p>Julien ertesi gün saat ikide artırma salonuna koştu. Bu yarı karanlık oda, hıncahınç doluydu; ama herkeste garip bir sessizlik vardı. Bütün gözler küçük bir masaya dikilmişti; Julien bunun üzerinde, bir kalaylı tepsi içinde, üç mum parçası yandığını gördü. Mübaşir bağırıyordu: “Üç yüz frank, beyler!”</p>
		<p>Orada bulunanlardan biri, yavaşça yanındakine, “Üç yüz frank! İnsanın sinirine dokunuyor be!” dedi. Julien ikisinin arasındaydı. “Sekiz yüz franktan çok eder; arttırmaya ben de katılacağım.”</p>
		<p>“Boş yere çeneni yormuş olursun. Mösyö Maslon’u, Mösyö Valenod’yu, piskoposu, piskoposun o müthiş yardımcısını, bütün o adamları kendine düşman edip de ne kazanacaksın?”</p>
		<p>Öbürü, yerinden, “Üç yüz yirmi!” diye bağırdı.</p>
		<p>Arkadaşı, “Budala mısın be?” dedi.</p>
		<p>Sonra Julien’i gösterip, “İşte, Belediye Başkanı’nın hafiyesi de var.”</p>
		<p>Julien döndü; ama o iki Franche-Comté’li onunla ilgili değildiler. Onların suskunluğunu görünce Julien de yatıştı. O sırada son mum da söndü ve ev, kaymakamlığın müdürlerinden Mösyö Saint-Giraud’un üzerinde kaldı; bu adam dokuz yıl, üç yüz otuzar frank verecekti.</p>
		<p>Belediye Başkanı salondan çıkar çıkmaz diller çözüldü. Biri, “Hele şükür!”dedi, “Bizim Grogeot bir densizlik etti de belediye otuz frank kazandı.”</p>
		<p>“Ama Mösyö de Saint-Giraud, Grogeot’dan öcünü alır, bunu yanına bırakmaz.”</p>
		<p>Julien’in sol yanında iriyarı bir adam, “Amma da alçaklık!” diyordu, “Ben o evi fabrika yapmak için sekiz yüz frank verirdim, yine de kazanmış olurdum.”</p>
		<p>Liberallerden genç bir fabrikatör, “Adam sen de!” dedi. “Mösyö de Saint-Giraud ruhaniler kurulunun adamı değil mi? Dört çocuğu okulda parasız okutuyor. Zavallı adam! Verrières Belediyesi onun yıllığına beş yüz frank katmışsa ne olur!”</p>
		<p>Bir üçüncü adam söze karıştı:</p>
		<p>“Yahu Belediye Başkanı da bu işin önüne geçemedi. O da kral yanlısıdır ama, günahı boynuna, para çalmaz.”</p>
		<p>“Çalmaz mı? Öttürür bile. Bütün paralar bir keseye toplanıp yıl sonunda pay edilir. Haydi biz gidelim buradan, küçük Sorel buralarda dolaşıyor.”</p>
		<p>Julien eve oldukça öfkeli döndü; Madam de Rênal’i de hüzünlü buldu. Madam de Rênal, “Artırma salonundan mı geliyorsunuz?” diye sordu:</p>
		<p>“Evet, Madam, orada Sayın Belediye Başkanı’nın hafiyesi sanılma şerefine de eriştim.”</p>
		<p>“Sözümü dinleseydi kocam bir yolculuğa çıkardı.”</p>
		<p>O sırada Mösyö de Rênal de içeri girdi; kaşları çatıktı. Sofrada hiç konuşulmadı. Mösyö de Rênal, Julien’e, çocuklarla birlikte Vergy’ye gitmesini buyurdu; bu konu pek tatsız oldu. Madam de Rênal, “Siz böyle şeylere alışık olmalısınız, dostum,” diye kocasını avutmaya çalışıyordu.</p>
		<p>Akşam, aile ocağının başına sessizce toplandılar; yanan kütüklerin çatırtısından başka bir eğlence aramamışlardı. Birbirlerine en bağlı ailelerde bile rastlanan gam, sıkıntı saatlerinden biri çökmüştü. Çocuklardan biri neşeyle bağırdı:</p>
		<p>“Kapı çalınıyor! Kapı çalınıyor!”</p>
		<p>Belediye Başkanı, “Mösyö de Saint-Giraud, teşekkür bahanesiyle peşimi bırakmamış, buraya kadar gelmiş olacak,” dedi, “ama ben ona ağzının payını veririm, bu kadarı da çok. Ona bu iyiliği Valenod etsin, bir de benim adım kirlensin. O ‘Jakoben gazeteci’ denen köpoğlular, bu işi dillerine dolayıp beni de bir Mösyö Nonante-cinq<a class="si-noteref" href="#f52" id="ref_f52">52</a> ediverirlerse nasıl bir karşılık verebilirim.”</p>
		<p>Bir uşağın arkası sıra içeriye iri kara favorili, pek yakışıklı bir adam girdi.</p>
		<p>“Sayın Belediye Başkanı,” dedi, “ben Senyor Geronimo’yum. Size bir mektup getiriyorum, bunu bana Napoli’den hareketim sırasında, oradaki Fransız elçiliği kâtiplerinden Şövalye Mösyö de Beauvaisis verdi.” Senyor Geronimo, Madam de Rênal’e bakıp neşeli bir tavırla ekledi:</p>
		<p>“Ben Napoli’den çıkalı dokuz gün oluyor. Sizin akrabanızdan ve benim en aziz dostlarımdan olan Senyor de Beauvaisis bana sizin İtalyanca bildiğinizi söyledi.”</p>
		<p>Çelebinin keyfi, bu hüzünlü akşamı, pek neşeli bir akşama dönüştürüverdi. Madam de Rênal, onu yemek yedirmeden salıvermeyeceğini söyledi. Bütün evi harekete getirdi; ne yapıp edip Julien’i eğlendirmek bir gün içinde iki kere duyduğu hafiye sözünü unutturmak istiyordu. Senyor Geronimo ünlü bir şarkıcıydı; hem kibarlar arasında bulunmaya değer hem de çok neşeli bir adamdı; ne yazık ki bugünkü Fransa’da bu iki erdemin bir arada bulunması neredeyse olanak dışıdır. Yemekten sonra Madam de Rênal’le birlikte düet yaptılar. Çok tatlı öyküler anlattı. Sabahın saat biri olmuş, çocuklar daha gidip yatmamışlardı; Julien artık uyku vaktinin geldiğini söyleyince üçü de bir türlü istemediler. En büyükleri, “Bir öykücük daha!” dedi.</p>
		<p>Senyor Geronimo başladı:</p>
		<p>“Size kendi öykümü anlatayım, küçükbey. Sekiz yıl oluyor, Napoli konservatuvarında ben de sizin gibi bir öğrenciydim. Sizin gibi dedim, yani sizin bugünkü yaşınızdaydım; yoksa ben sizin gibi, bu güzel Verrières kasabasının ünlü Belediye Başkanı’nın oğlu olabilir miyim?”</p>
		<p>Bu sözü duyunca Mösyö de Rênal içini çekerek karısına baktı.</p>
		<p>Genç şarkıcı, çocukları gülmekten bayıltan İtalyan ağzını biraz daha ortaya çıkararak aldı sözü:</p>
		<p>“Senyor Zingarelli çok sert bir öğretmendi. Onu konservatuvarda seven yoktur, o yine herkesin, kendisini seviyor gibi davranmasını ister. Ben fırsat buldukça, San-Carlino Tiyatrosu’na gidip tanrılara yaraşır bir müzik dinlerdim. Ama oraya arka kapıdan olsun girebilmek için gereken sekiz meteliği nereden bulmalı?” Çocuklara bakarak, “Bu az buz para mı?” dedi. Çocuklar gülüştü, Senyor Gèronimo konuşmasını sürdürdü:</p>
		<p>“San-Carlino’nun müdürü Senyor Giovannone benim sesimi duymuş. Daha on altı yaşındaydım. ‘Bu çocuk yok mu? Ağırlığınca altın eder,’ demiş.</p>
		<p>Bana geldi, ‘Aziz dostum,’ dedi, ‘seni bizim tiyatroya alalım mı?’</p>
		<p>‘Ne verirsiniz?’</p>
		<p>‘Ayda kırk duka,’ dedi. Beyler, kırk duka, yüz altmış frank eder. Sanki bana Cennet’in kapıları açılmıştı.</p>
		<p>Giovannone’ye, ‘Ama,’ dedim, ‘Zingarelli söz dinlemez; ya beni bırakmak istemezse?’”</p>
		<p>“<em>Lascia fare a me.”</em></p>
		<p>“Siz onu bana bırakın!” diye bağırdı, çocukların en büyüğü.</p>
		<p>“İyi bildiniz, küçük beyim. Senyor Giovannone bana, ‘Caro, ilk önce küçük bir sözleşme yapalım,’ dedi. Ben hemen imzayı bastım: Bana üç duka verdi. Ömrümde o kadar parayı bir arada görmemiştim. Sonra bana ne yapacağımı anlattı.</p>
		<p>Ertesi sabah o müthiş Senyor Zingarelli’nin karşısına çıkıp görüşmek istedim. İhtiyar bir hademe beni onun odasına götürdü. Zingarelli, ‘Yine ne istersin, haylaz?’ dedi.</p>
		<p>‘Maestro,’ dedim, ‘bütün yaptıklarıma pişmanım; artık bundan sonra hiç ama hiç parmaklıklardan atlayıp kaçmayacağım. Bundan böyle iki yönlü çalışacağım.’</p>
		<p>‘Ömrümde duyduğum en güzel bas sesini bozmaktan korkmasam seni on beş gün karanlık bir yere kapatır, kuru ekmekle sudan başka bir şey vermezdim.’</p>
		<p>‘Maestro, ben bütün okula örnek olacağım, <em>credete a me</em><a class="si-noteref" href="#f53" id="ref_f53">53</a>. Ama sizden bir yardım bekliyorum, biri gelir de dışarıda şarkı söyletmek için beni isterse peki demeyin. Böyle bir şeye izin vermeyeceğinizi söyleyin.’</p>
		<p>‘Senin gibi haylazı kim gelir de ister? Ben senin konservatuvardan çıkmana hiç göz yumar mıyım? Sen benimle alaya mı mı geldin?’ Bunun üzerine kıçıma bir tekme savurarak, ‘Yıkıl karşımdan!’ dedi. ‘Yıkıl, yoksa yatırırım seni kuru ekmeğe...’</p>
		<p>Bir saat geçmedi, Senyor Giovannone, Müdür’e geldi. Ona, ‘Sizden büyük bir dileğim var,’ dedi; ‘benim iyiliğimi isterseniz Geronimo’yu bana verin. Bizim tiyatroda şarkı söylesin, yılına kalmaz, kızımın çeyiz parasını çıkarır.’</p>
		<p>Zingarelli, ‘O haylazı da ne yapacaksın?’ dedi. ‘Ben razı değilim; alamazsın; zaten ben olur desem bile kendisi konservatuvardan ayrılmak istemiyor, daha az önce yemin etti.’</p>
		<p>‘İş onun oluruna bakıyorsa,’ dedi, ‘<em>carta canta!’</em><a class="si-noteref" href="#f54" id="ref_f54">54</a></p>
		<p>Zingarelli küplere binip asıldı zile. Öfke başından tütüyordu:</p>
		<p>‘Bu saatten tezi yok, Geronimo, konservatuvardan çıkacak!’ diye bağırmaya başladı.</p>
		<p>İşte böylece kovuldum, gülmekten katılıyordum. O akşam tiyatroda <em>del Moltiplico</em>’yu oynadım. Polichinalle evlenmek ister ve bir ev için gerekli olan şeyleri parmaklarıyla saymaya kalkar, bu hesapta sürekli yanılır.”</p>
		<p>Madam de Rênal, “Kuzum, Mösyö,” dedi, “o şarkıyı bir söyleseniz?”</p>
		<p>Geronimo şarkıyı söyledi, gülmekten herkesin gözünden yaş geldi. Senyor Geronimo ancak sabahın ikisinde gitti; bütün aile, onun kibarlığına, hatırsayarlığına, keyfine, neşesine bayılmıştı.</p>
		<p>Ertesi gün Mösyö de Rênal ile karısı, ona saray için istediği tavsiye mektuplarını verdiler.</p>
		<p>Julien, içinden, “Bu dünyanın her işi haksız!” dedi. “Senyor Geronimo şimdi, altmış bin frank yıllıkla Londra’ya gidiyor. San-Carlino Tiyatrosu Müdürü işten anlar bir adam olmasaydı, Geronimo’nun o güzelim sesi daha on yıl bilinmez, kimseyi hayran etmezdi... Doğrusu bence bir Rênal olmaktansa bir Geronimo olmak daha iyidir. Gerçi soylular arasında bir yeri yok, ama bugünkü gibi artırma işlerine karışıp kederlenmiyor; hayatı keyif içinde geçiyor.”</p>
		<p>Julien’in şaştığı bir şey vardı: Verrières’de Mösyö Rênal’in evinde yapayalnız geçirdiği haftalar, onun için bir mutluluk çağı olmuştu. İğrenme ve acı acı düşünceler onu yalnız çağrıldığı ziyafetlerde kavramıştı; o sessiz, ıssız evde gönlünün istediği gibi, hiç rahatsız edilmeden okumuş, yazmış, düşünmüştü. Her an aşağılık ruhlu bir adamın duygularını, düşüncelerini incelemek; o tatlı, parlak hayallerinden sıyrılıp onu birtakım ikiyüzlü hareketler, sözlerle aldatmak zorunda kalmamıştı.</p>
		<p>“Yoksa mutluluk gerçekten yanı başımda da benim haberim mi yok?.. İnsan öyle bir hayat geçirmeye razı olunca masraf kaç para tutar ki? Matmazel Élisa ile evlenmek ya da Fouqué ile ortak oluvermek bol bol yeter... Öyle ama dik bir dağa tırmanan yolcu için tepede oturup dinlenmek gibi büyük keyif olmaz. Ya onu hep orada oturmak zorunda bıraksalar, bakalım yine hoşnut kalır mı?”</p>
		<p>Madam de Rênal artık çok acı düşüncelere kapılıyordu. Verdiği karara rağmen, bütün o artırma işini Julien’e anlatıvermişti. “O bana bütün yeminlerimi unutturacak mı?” diye düşünüyordu.</p>
		<p>Kocasının hayatını tehlikede görse onu kurtarmak için kendini feda etmekten bir an bile çekinmezdi. Madam de Rênal gibi soylu ve hayal sever kimselere, yiğit bir davranışta bulunma olanağını görüp de onu yapmamak, bir suç işlemiş olmak kadar vicdan azabı verir. Ancak yine öyle günler, öyle uğursuz günler oluyor, Madam de Rênal, birdenbire dul kalıp Julien’e varsa, duyacağı mutluluğu düşünmekten kendini alamıyordu.</p>
		<p>Julien, çocukları babalarından çok seviyordu; çocuklar da, sertliğine rağmen, onun için çıldırırdı. Madam de Rênal, Julien’e varınca Vergy’den, gölgeliklerine bağlı olduğu Vergy’den kalkıp gitmek gerekeceğini hissediyordu. Artık Paris’te yaşayacak, çocuklarının herkesleri hayran bırakan görgülerini, eğitimlerini orada sonuna erdirecekti. Çocukları, kendisi, Julien, hepsi, eksiksiz mutlu olacaklar...</p>
		<p>Şu XIX. yüzyıl nikâhı, nikâhın kerametini ne garip duruma sokmuştur! Evlilik hayatının sıkıntısı, nikâhtan önce birbirini sevmiş olanlarda bile aşkı söndürür. Yine de bir filozof evlilik hayatının, çalışmaya ihtiyacı olmayacak kadar parası, malı bulunanlarda, bütün o dinginlik içinde geçen zevklere karşı bir bıkkınlık, onlardan ölesiye bir sıkılma uyandırdığını söyleyebilir. Evlilik, kadınlar arasında da ancak pek kuru ruhlu olanları sevdaya sürüklemez.</p>
		<p>Filozofun sözüne bakıp Madam de Rênal’in yaptığını ben hoş görüyorum, ama Verrières’liler hiç de öyle düşünmüyor; kendisi farkında değil, ama bütün kasaba hep onun aşkının dedikodusunu edip duruyor. Bu yüzden, o yılın sonbaharında, Verrières’liler her zamankinden daha az can sıkıntısı çektiler.</p>
		<p>Sonbahar da, kışın bir bölümü de çabucak geçiverdi. Artık Vergy korularından ayrılma zamanı geldi. Verrières’nin ileri gelenleri, ilenmelerine Mösyö de Rênal’in pek aldırış etmediğini görünce kızmaya başlamıştı. Her zaman ciddi durmalarının acısını bu gibi işler görmekle çıkaran ağırbaşlı kimseler, haftasına kalmadı, onu acı acı işkillendirdiler; ama doğrusu sözleri oldukça ölçülüydü.</p>
		<p>Bu işte sonuna kadar dayanmak isteyen Mösyö Valenod, Élisa’yı, içinde tam beş kadın bulunan soylu ve herkesin saygısını kazanmış bir eve kapılandırmıştı. Élisa, kendi dediğine bakılırsa, kışın kapısız kalmaktan korkarak, o evde, Belediye Başkanı’ndan aldığı aylığın üçte ikisine yakın bir paraya peki dedi. Bu kızın aklına, kendiliğinden çok parlak bir fikir gelmiş, Julien’in çapkınlıklarını her ikisine de inceden inceye anlatmak için, hem eski Papaz Chélan’a, hem de yenisine günah çıkarmaya gitmişti.</p>
		<p>Julien’in kasabaya vardığının ertesi günü, daha sabahın altısında Mösyö Chélan onu çağırttı; ona, “Size bir şey sormuyorum,” dedi, “sizden rica ediyorum, olmazsa emrediyorum, bana bir şey söylemeyin, yalnız sizden şunu istiyorum: Üç güne kadar Besançon’a, papaz okuluna ya da size bol bol para kazandırmaya her zaman hazır olan dostunuz Fouqué’nin yanına gideceksiniz. Ben her şeyi düşündüm, yoluna koydum; ama siz kesinlikle gitmeli, hiç olmazsa bir yıl Verrières’ye dönmemelisiniz.” </p>
		<p>Julien hiçbir karşılık vermedi; ne de olsa öz babası olmayan Mösyö Chélan’ın böyle şeyleri düşünmeye kalkışmasına alınmak gerekli mi, değil mi, bunu araştırıyordu. Neden sonra Papaz’a, “Yarın yine bu saatte gelir, sizinle konuşmak şerefine erişirim,” dedi.</p>
		<p>Bu kadar genç bir delikanlıya çabucak pes dedirteceğini uman Mösyö Chélan, uzun uzun konuştu durdu. Julien son derece alçakgönüllü bir tavır takınmış, yüzüne de o görünümü vermiş, ağzını hiç açmıyordu.</p>
		<p>Sonunda Mösyö Chélan’ın evinden çıktı ve hemen koşup Madam de Rênal’e haber verdi; Madam de Rênal de çok üzgün bir durumdaydı. Kocası biraz önce gelmiş, onunla açıkça –tabii ancak öyle bir adamdan beklenebilecek bir açıklıkla– konuşmuştu. Karakteri zaten zayıf olan Mösyö de Rênal, bir de Besançon’daki haladan gelecek mirası düşündüğü için, karısını büsbütün suçsuz saymaya karar vermişti. Ona, Verrières halkında sezdiği garip hali anlatmaya gelmişti. Gerçi halk düşündüğünde yanılıyordu, birtakım kıskanç herifler onu aldatmıştı; ama ne çare?</p>
		<p>Madam de Rênal bir an, Julien, Mösyö Valenod’nun önerilerini kabul eder de Verrières’de kalır umuduna kapıldı. Ama artık o, bir yıl önceki basit ve çekingen kadıncağız değildi; hayatını altüst ediveren tutku ve vicdan azapları artık gözünü açmıştı. Kocasını dinlerken çok geçmedi, o da gönlünde büyük bir acı ile görüp anladı ki, Julien’den hiç olmazsa bir süre ayrılması kaçınılmazdı.</p>
		<p>“Benden uzaklaşınca, Julien yine o büyüklük tasalarına, parası olmayanların kurması pek doğal olan o tasalara düşecek. Tanrım! Bense zenginim! Mutluluğum için hiçbir yararı olmayan bir zenginlik! Beni unutacak. O, güzel, sevimli; sever de, sevilir de. Ah! Yakınmaya ne hakkım var? Tanrı haklı, ben günah yolundan dönme erdemini gösteremedim, o da benim aklımı elimden alıyor. Bol parayla, Élisa’yı elde etmek elimdeydi, bu çok kolay olurdu. Bir an olsun düşünmek zahmetine katlanmadım, bütün vaktimi aşkın uyandırdığı çılgınca hayallere harcadım, işte şimdi mahvoluyorum.”</p>
		<p>Julien bir şeye çok şaştı: Madam de Rênal onun gideceğini öğrenince hiçbir bencilce direnme göstermemişti. Hiç kuşkusuz ağlamamak için kendini zor tutuyordu.</p>
		<p>“Metin olmalıyız, dostum,” dedi.</p>
		<p>Saçından bir tutam kesti.</p>
		<p>“Ben ne yapacağım, bilmiyorum,” dedi. “Ama bana söz ver. Ölürsem çocuklarımı unutmazsın, değil mi? Onların yanında da olsan, uzakta da olsan, namuslu, bilgili birer adam olmalarına çalış. Yeni bir ihtilal olursa, bütün soylular kılıçtan geçirilir! Babaları, damın üzerinde öldürülen o köylü yüzünden, belki ülkeden çeker gider. Sen çocuklara göz kulak ol... Ver elini. Elveda dostum! Artık bu saatler bizim son saatlerimiz. Bu özveriden sonra umarım ki halk içinde de adımın temize çıkmasını sağlarım.”</p>
		<p>Julien, Madam de Rênal’in çok üzüleceğini sanıyordu. Bu veda sözlerindeki yalınlık içine dokundu.</p>
		<p>“Hayır, sizin bana böyle veda etmenizi istemiyorum. Gideceğim; benim gitmemi istiyorlar, siz de istiyorsunuz. Ama üç gün geçmez, ben gece gelip sizi görürüm.”</p>
		<p>Madam de Rênal’in yaşamı değişti. Değil mi ki Julien, görüşmenin çaresini kendiliğinden bulmuştu, demek ki onu gerçekten seviyordu. Az önceki o dayanılmaz acı, birdenbire ömründe duyduğu en büyük sevinç duygusuna dönüşüverdi. Artık gözünde her şey kolaylaştı. Dostunu yeniden göreceğini bilmek, bu son anların da yürek parçalayıcılığını gideriyordu. O dakikadan sonra Madam de Rênal’in davranışlarına da bir soyluluk, dayanıklılık geldi; artık yakışık almaz hiçbir davranışı olmadı.</p>
		<p>Arası çok geçmedi, Mösyö de Rênal eve döndü; son derece sinirliydi. İki ay önce aldığı imzasız mektuptan da sonunda karısına söz etti.</p>
		<p>“Ben bunu <em>casino</em>’ya götürüp o Valenod alçağının yazısı olduğunu herkese göstereceğim; ben onu bir hiçken, Verrières’nin en zengin adamlarından biri ettim. Herkesin içinde bu alçaklığını yüzüne vuracağım, sonra da onunla düello edeceğim, artık bu kadarı da çok oldu.”</p>
		<p>Madam de Rênal, içinden, “Düello mu? Kocam ölüp dul da kalabilirim,” dedi; ama hemen, “Hayır, olmaz,” diye düşündü. “Bu düellonun önüne geçmezsem, elimde olduğunu pek iyi bildiğim halde önüne geçmezsem, kocamı ben öldürmüş olurum.”</p>
		<p>Madam de Rênal hiçbir zaman kocasının boş gururunu korumak için bu kadar dil dökmemişti. Daha iki saat geçmeden, onu, Mösyö Valenod’ya her zamankinden daha çok dostluk göstermesi ve Élisa’yı da yeniden eve alması gerektiğine inandırdı. Gerçi Madam de Rênal’in bütün bu başına gelenlere neden olan o kızla yeniden karşılaşmayı göze alması büyük cesaret işiydi. Ama bu düşünceyi Julien öne sürmüştü.</p>
		<p>Mösyö de Rênal, para bakımından en tatsız şeyin, Julien’in, bütün Verrières’nin dedikodusu arasında, kalkıp da Mösyö de Valenod’nun çocuklarına eğitici olarak gitmesi olacağını düşündü; bunu kendisi bulmuştu, ama doğrusu karısı da onu o yola götürmeye uğraştı. Bu Mösyö de Rênal’in kesesine çok dokunan bir işti: Düşkünlerevi Müdürü’nün önerisini kabul etmek elbette Julien’in çıkarına daha uygundu; oysa Mösyö de Rênal’in ünü, onuru için gereken de onun Besançon ya da Dijon’a gidip papaz okuluna girmesiydi. Ama Julien’i buna nasıl razı edebilirdi? Hem Julien razı olsa da oralarda nasıl geçinebilirdi?</p>
		<p>Paraca bir özverinin kaçınılmaz olduğunu gören Mösyö de Rênal, karısından daha kederliydi. Madam de Rênal bu konuşmadan sonra, sanki hayattan bıkıp da bir parça tatula içivermiş, gönlü büyük bir adamın durumundaydı; böyle bir adam sanki yalnızca zemberek iyice boşanmamış olduğu için yaşar ve hayata hiçbir ilgi göstermez. XIV. Louis ölürken, “Benim krallığım zamanında...” deyivermiş: İnsanı hayran eden bir söz!</p>
		<p>Ertesi sabah erkenden Mösyö de Rênal’e imzasız bir mektup geldi. Bu oldukça aşağılayıcı bir dille yazılmıştı. Onun durumundaki bir adama uyabilecek en kaba sözler kullanılmıştı. Bunu kuşkusuzca Mösyö de Rênal’in buyruğu altında bulunup da onu kıskanan bir adam yazmıştı. Mektubu okuyunca Mösyö de Valenod ile düello düşüncesi, Mösyö de Rênal’in yine aklına geldi. Az sonra düşündüğünü hemen uygulamaya kalkmayı aklından geçirecek kadar da cesaret gösterdi. Evden bir başına çıktı, bir silah dükkânına girdi, tabanca alıp doldurttu.</p>
		<p>İçinden, “İmparator Napoléon’un o sıkıyönetimi geri gelse de benim on para bile çaldığımı söyleyemezler. Olsa olsa göz yumdum; ama göz yumuşuma izin veren mektupları da çıkarıp gösterebilirim,” diyordu.</p>
		<p>Kocasının bu içten kaynayan öfkesini görünce, Madam de Rênal korktu; bu durum ona bir türlü aklından çıkarmadığı dul kalma düşüncesini hatırlatıyordu. Kocasıyla odaya kapandı. Saatlerce dil döktüyse de para etmedi; bu yeni imzasız mektuptan sonra Madam de Rênal, istediğine erdi ve kocasını gidip Mösyö Valenod’ya tokat atmaktansa, Julien’e papaz okulunda geçireceği bir yıl için altı yüz frank vermeye razı etti.</p>
		<p>Mösyö de Rênal, çocuklarına bir eğitici tutma düşüncesine, o uğursuz düşünceye kapıldığı güne yana yana ilenmekten, imzasız mektubu unuttu. Ama karısına sezdirmekten kaçındığı bir düşünce, onu biraz avutuyordu. Biraz beceriklilik gösterip delikanlının hayalci duygularını okşayarak, onu daha az bir parayla da, Mösyö Valenod’nun önerilerini geri çevirmeye kandıracağını umuyordu.</p>
		<p>Madam de Rênal, Julien’e para kabul ettirmek için daha çok zahmet çekti; mademki o, Mösyö de Rênal’in işine öyle geliyor diye yılda sekiz yüz franklık bir yeri gözden çıkarıyordu, bu zararına karşılık bir para almasında utanılacak ne vardı? Julien, “Ama,” diyordu, “Mösyö Valenod’nun önerisini kabul etmek bir an bile aklımdan geçmedi ki! Siz beni hayatta ince olmaya öylesine alıştırdınız ki, o gibi adamların kabalığı beni öldürüverir.”</p>
		<p>Sonunda kaçınılmazlığın demir pençesi Julien’i boyun eğmek zorunda bıraktı. Gururu onda tatlı bir kuruntu da yarattı: Verrières Belediye Başkanı’ndan aldığı parayı kendisine borç verilmiş sayacak ve beş yıl sonra faiziyle birlikte ödemek üzere bir senet yazacaktı.</p>
		<p>Madam de Rênal’in her zaman, dağdaki mağarada gizli birkaç bin frangı bulunurdu. Bunları, öfkeyle geri çevrileceğini bile bile pek titreyerek Julien’e vermek istedi. Julien, “Siz aşkımızın anısını bana zehir mi edeceksiniz?” dedi.</p>
		<p>Sonunda Julien Verrières’den gitti. Mösyö de Rênal pek sevindi; onun elinden para alma saati gelince, bu özveri, Julien’in pek ağrına gitti. “Almam,” diye kesip attı. Mösyö de Rênal, gözleri sevinçten yaşararak, onun boynuna atıldı. Julien, hizmetinden hoşnut olunduğunu bildiren bir kâğıt istedi; Mösyö de Rênal o kadar coşmuştu ki delikanlının durumunu, çalışmasını övmek için en parlak sözcükleri bile az görüyordu. Julien’in birikmiş beş altını vardı, bir o kadar da Fouqué’den isteyecekti.</p>
		<p>O da son derece heyecanlıydı. Ama kendisine o kadar sevgi, aşk beslenen Verrières’den daha bir fersah uzaklaşır uzaklaşmaz, Besançon gibi bir başkent, bir savaş kenti görme mutluluğundan başka bir şey düşünmez oldu.</p>
		<p>Sevgilisini görmeden geçireceği bu üç günlük kısa süre içinde Madam de Rênal, aşkın insanı en acı biçimde aldatan umutlarından biriyle avundu. Mutsuzluğun doruğuna varmadan önce son kez Julien’le konuşacaktı. Saatleri, dakikaları sayıyordu. Sonunda üçüncü günün gecesi, aralarında işaret olarak kararlaştırdıkları sesi duydu. Julien, binbir tehlikeden atlayıp onun karşısına çıktı.</p>
		<p>O andan sonra Madam de Rênal, bu görüşmenin son görüşme olduğundan başka bir şey düşünemez oldu. Dostunun ateşli davranışlarına karşılık vermek şöyle dursun, sanki bir damla canı kalmış bir ölüydü. Kendisini zorlayıp onu sevdiğini söylerken de bunu öyle acemice bir tavırla söylüyordu ki, hemen hemen “sevmiyorum” diye anlamak olağandı. Artık bir daha buluşmamak üzere ayrılacakları düşüncesi bir an olsun aklından çıkmıyordu. Zaten alıngan olan Julien’in, artık unutulduğunu sandığı anlar bile oldu. Bunun üzerine söylediği sitemli sözler, sessiz sessiz akan gözyaşları, hemen hemen çırpınış denebilecek el sıkmalarıyla karşılandı. Julien, sevgilisinin ateşsiz yeminlerine, “Sözlerinize nasıl inanayım?” diyordu, “Şimdi benim yerimde bir Madam Derville ya da herhangi bir tanıdık olsa, siz bundan yüz kere daha içten sevgi gösterirdiniz.”</p>
		<p>Madam de Rênal, taş kesilmiş, söyleyecek söz bulamıyor, yalnız, “Mutsuzluğun bundan kötüsü olmaz... Umarım Tanrı canımı alır... Yüreğim buz kesiyor...” deyip duruyordu.</p>
		<p>Julien’in aldığı en uzun yanıtlar işte bunlardı.</p>
		<p>Günün doğması yaklaşıp da Julien’in gitme saati gelince Madam de Rênal’in gözyaşları büsbütün kesildi. Julien pencereye bir ip düğümledi; Madam de Rênal hiçbir şey söylemiyor, onun öpüşlerine karşılık vermiyordu. Julien ona, “İşte istediğiniz oldu,” dedi. “Bundan sonra vicdan azabı çekmezsiniz. Çocuklarınız bir parçacık hasta oldu mu, hemen ölüverecek sanmazsınız.”</p>
		<p>Bu sitemler de kâr etmedi; Madam de Rênal, yalnızca, “Stanislas’ı da bir görüp kucaklayabilseydiniz ne iyi olurdu!” dedi.</p>
		<p>Bu canlı cenazenin ateşsiz sarılmaları en sonunda Julien’e çok dokundu; o kadar ki, yolda uzun zaman başka bir şey düşünemedi. Ta içinden yaralanmıştı; dağı aşıp da Verrières Kilisesi’nin çan kulesi artık görünmez oluncaya kadar dönüp arkasına baktı.</p>
	</div>
	<div class="si-footnotes">
		<div class="si-footnote" id="f50"><a class="si-backref" href="#ref_f50">50</a><span>. (İt.) Geçmesi gereken bazı sıkıntılı saatler, başını bütün bir yıl dik tutarak tattığı zevk, insanın burnundan gelir. (Ç.N.)</span></div>
		<div class="si-footnote" id="f51"><a class="si-backref" href="#ref_f51">51</a><span>. (Fr.) Kadına inan olmaz, çabucacık değişir. (Ç.N.)</span></div>
		<div class="si-footnote" id="f52"><a class="si-backref" href="#ref_f52">52</a><span>. Marsilya’nın büyük memurlarından Mösyö de Mérindol, şair Barthélemy’nin bin frank para cezasına çarpılmasıyla biten bir davada “doksan beş”i, eski Fransızcayla, <em>nonante-cinq</em> biçiminde söylemişti; bunun üzerine liberal gazeteler onun adını Mösyö Nonante-cinq koydular. (Ç.N.)</span></div>
		<div class="si-footnote" id="f53"><a class="si-backref" href="#ref_f53">53</a><span>. (İt.) Sözüme inanın. (Ç.N.)</span></div>
		<div class="si-footnote" id="f54"><a class="si-backref" href="#ref_f54">54</a><span>. (İt.) İşte imzası. (Ç.N.)</span></div>
	</div>
</body>
</html>