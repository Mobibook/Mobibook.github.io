<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>21 <span class="inline">Gizli nota</span></h2>
		<div class="epigraph">
			<p>“Çünkü bütün bu anlattıklarımı gözümle gördüm; ben onları görürken yanılmışsam bile, size anlatırken aldatmaya kalkmadığıma güvenmelisiniz.”</p>
			<p class="gap-writer">Yazara gelen bir mektuptan</p>
		</div>
		<p>Marki, Julien’i çağırttı; Mösyö Mole, sanki gençleşmişti, gözleri parlıyordu. Julien’e, “Sizin olağanüstü bir belleğiniz olduğunu söylüyorlar,” dedi, “bakalım dedikleri gibi mi? Dört sayfa yazıyı ezberler, gidip Londra’da okuyabilir misiniz? Ama bir sözcüğü bile değişmeyecek!”</p>
		<p>Marki, o günkü <em>Quotidienne </em>gazetesini sinirli sinirli elinde buruşturuyor, pek düşünceli olduğunu gizlemek istiyorsa da bir türlü başaramıyordu. Julien’in onu, Frilair davasının sözü edilirken bile bu kadar düşünceli gördüğü olmamıştı.</p>
		<p>Julien, Marki’nin o keyifli, gamsız görünüşüne kanmış gibi bir tavır takınmak gerektiğini bilecek kadar bu kibarlar çevresinin törelerini öğrenmişti.</p>
		<p>“Bu <em>Quotidienne </em>gazetesi pek eğlenceli bir şey olmasa gerek,” dedi; “Marki cenapları izin verirlerse yarın sabah huzurunda baştan aşağı ezbere okurum.”</p>
		<p>“Ne? İlanları da mı?”</p>
		<p>“Evet, bir sözcüğünü bile atlamadan.”</p>
		<p>Marki, birdenbire ciddi bir tavır takınarak, “Bunun için şerefiniz üzerine yemin eder misiniz?” dedi.</p>
		<p>“Evet efendim, belki ancak sözümde duramama korkusu beni şaşırtabilir.”</p>
		<p>“Dün size bunu sormayı unutmuştum: Duyacaklarınızı kimseye söylemeyin, diye yemin etmenize gerek görmüyorum; ben sizi bilirim, böyle bir öneride bulunmak sizi aşağılamak olur. Ben size kefil olurum. Şimdi sizinle bir salona gideceğiz; orada on iki kişi toplanacak, siz herkesin söyleyeceğini yazacaksınız.”</p>
		<p>Sonra Marki, o her zamanki ince, alaycı edasıyla, “Merak etmeyin,” dedi, “öyle karmakarışık bir konuşma olmaz, herkes birer birer söz alır, ama öyle yöntemlice sözler söylerler demiyorum. Biz orada görüşürken siz yirmi sayfa kadar yazarsınız; sonra birlikte buraya döneriz, o yirmi sayfayı dörde indiririz. Yarın sabah siz bana bütün <em>Quotidienne </em>gazetesini değil, o dört sayfayı ezbere okursunuz. Sonra da hemen yola çıkacaksınız; yalnızca gönül eğlendirmek için yola çıkmış bir delikanlı izlenimi bırakmanız gerek. Amacınız, işi kimseye belli etmemek olacak. Büyükten bir zatın yanına varacaksınız. İşte orada daha ustaca davranmak gerek. O zatın çevresindekileri aldatmaya çalışacaksınız; çünkü yazıcıları arasında, uşakları arasında düşmanlarımızdan para alanlar vardır; onlar, bizim göndereceğimiz adamları kollar, ağızlarından söz kapmak isterler.</p>
		<p>Size şöyle anlamsız bir tavsiye mektubu vereceğiz.</p>
		<p>Ekselansları size bakınca siz cebinizden benim saatimi, şu saati çıkarırsınız; bunu, yol dönüşü geri almak üzere size vereceğim. Şimdiden alın, işin bu kısmı bitsin; bana da kendi saatinizi verin.</p>
		<p>Ezberleyeceğiniz o dört sayfayı Dük cenapları dinleyip kendi eliyle yazmak lütfunda bulunacak.</p>
		<p>O iş bittikten sonra, ama dikkat edin, önce değil, kendisi sorarsa, bugün hazır bulunacağınız toplantıda konuşulanları anlatabilirsiniz.</p>
		<p>Sizin yolda sıkılmanızın önüne geçecek bir şey daha var: Paris ile elçinin konağı arasında, Rahip Sorel’e ateş etmeyi görev bilecek çok kimseler bulunur. Böyle bir şey olursa göreviniz biter, ama bizim işimiz de pek gecikir; çünkü dostum, sizin öldüğünüzü nereden öğrenebiliriz? Bize bunu kendiniz bildirecek kadar himmet edemezsiniz ya!”</p>
		<p>Marki, ciddi bir tavırla devam etti:</p>
		<p>“Siz hemen gidip kendinize bir kat giysi alın. İki yıl önceki modaya göre giyinin. Bu akşam şöyle üstünüze başınıza özenmez gibi bir görünümünüz olmalı. Buna şaşıyor musunuz? Kimseye güvenimiz yoktur, anlarsınız. Evet, dostum, düşüncelerini dinleyeceğiniz o pek saygıdeğer kimselerden biri vardır ki, sizi ihbar ederse hiç şaşmam; onun göndereceği haber üzerine, örneğin yemek yemek üzere gireceğiniz bir handa size afyon yutturabilirler.”</p>
		<p>Julien, “Otuz fersahtan daha çoğunu göze alıp dolaşık bir yoldan gitmek daha iyi olur,” dedi. “Yanılmıyorsam Roma’ya gideceğim...”</p>
		<p>Marki, hoşlanmadığını gösteren kibirli bir tavır takındı; Julien Bray-le-Haut’daki törenlerden beri onu hiç böyle görmemişti.</p>
		<p>“Orasını ben ne zaman söylersem o zaman öğrenirsiniz. Ben, bana soru sorulmasını sevmem.”</p>
		<p>Julien, telaşla, “Bir şey sormak istemedim, Mösyö,” dedi, “yemin ederim ki Mösyö, içimden düşünüyordum, dikkat etmemiş, hızlı söylemiştim; kendimce en güvenli yolu bulmak istiyordum.”</p>
		<p>“O halde aklınız pek uzaklara gitmiş. Unutmayın ki bir elçi, hele sizin yaşınızda olursa, hiçbir zaman zorla söz kapmaya kalkışmamalıdır.”</p>
		<p>Julien pek içerlemişti, ama haksızdı. Onurunu korumak için bir özür arıyor, bulamıyordu. Mösyö Mole ekledi:</p>
		<p>“İnsan yersiz bir iş yaptı mı, hemen işe duygularını karıştırmaya yeltenir.”</p>
		<p>Bir saat sonra Julien, Marki’nin kapısı önündeydi. Tam bir uşak görünümündeydi. Arkasında eski püskü giysiler, boynunda beyazlığı çoktan kaybolmuş bir boyunbağı vardı; bundan başka da ukalaca bir tavır takınmıştı.</p>
		<p>Marki onu görünce kahkahayı salıverdi; Julien’in suçu işte o zaman bütün bütün bağışlandı.</p>
		<p>Mösyö Mole, içinden, “Bu delikanlı da bana hainlik ederse artık kime güven olur ki?” diye düşünüyordu. “Ama insan bir işe kalkışınca da, güvenilecek bir adamı bulunmalı. Oğlumun, yaradılış bakımından kendine uygun parlak dostlarının yüz bin kişiye bedel yiğitlikleri, bağlılıkları var; çarpışmak gerekince kralları uğruna canlarını esirgemezler, her şeyi bilirler... Ancak bize şimdi gerekeni bilmezler. Onların içinde dört sayfa yazıyı ezberleyecek, sonra da izini belli etmeden yüz fersah yol gidecek adamı istediğin kadar ara, bak bulabilir misin? Norbert de ataları gibi ölümden kaçmaz, ama böylesine bir erdem acemi bir erde de bulunur.”</p>
		<p>Marki derin derin düşüncelere daldı, içini çekerek, “Ölümden yılmamak,” dedi, “bakalım şu Sorel’in elinden o da gelecek mi?” Sonra canını sıkan bir düşünceyi savmak ister gibi, “Araba bekliyor, haydi binelim,” dedi.</p>
		<p>Julien, “Mösyö,” dedi, “bu giysinin eksikleri düzeltilirken ben de bugünkü <em>Quotidienne</em>’nin birinci sayfasını ezberleyiverdim.”</p>
		<p>Marki gazeteyi açtı, Julien tek sözcüğünde bile yanılmadan ezbere okuyuverdi.</p>
		<p>O akşam diplomatlığı pek üstünde olan Marki, içinden, “Güzel!” dedi, “delikanlım, sen okuyadur, bununla oyalanır, geçtiğimiz sokakları görmezsin!”</p>
		<p>Görünüşü oldukça sıkıntılı, duvarlarının bir kısmı oymalı ahşap, bir kısmı yeşil kadife örtülü büyük bir salona girdiler. Salonun ortasında yüzü asık bir odacı, uzun bir sofrayı yerleştiriyordu; sonra üzerine, kim bilir hangi bakandan artakalmış, her yeri mürekkep lekesi içinde koca bir yeşil örtü yayarak o yemek sofrasını bir çalışma masası haline getirdi.</p>
		<p>Ev sahibi iriyarı bir adamdı, adı hiç söylenmedi; Julien onun yüzünü de, yüzündeki görünümü de, yediği yemeği öğütmekte olan bir adamın yüzü ile görünümüne benzetti.</p>
		<p>Marki’nin bir işareti üzerine Julien masanın ta en ucuna oturmuş, oradan kımıldamamıştı. Ne yapacağını, nasıl duracağını bilmediği için durmadan kalem yontuyordu. Gözünün ucuyla saydı, yedi kişi vardı; ama Julien hepsini ancak arkadan görebiliyordu. Dikkat etti, ikisi Mösyö Mole ile eşit gibi konuşuyor, ötekiler az çok saygılı bir tavır takınıyorlardı.</p>
		<p>Bir kişi daha geldi; uşak önden girip haber vermemişti. Julien içinden, “Tuhaf şey!” dedi, “Bu salonda gelenleri haber vermek âdeti yok mu? Acaba bu önlem de benim şerefime mi?” Yeni geleni karşılamak için herkes ayağa kalktı. Onun göğsünde de, önceden gelenlerin üçünde bulunan son derece yüksek nişan vardı. Herkes oldukça yavaş sesle konuşuyordu. Yeni gelen hakkında bir izlenim edinmek isteyen Julien, ancak yüzünden, duruşundan, biçiminden bir anlam çıkarmak zorunda kaldı. O adam kısa boylu, tıknaz, al yanaklıydı; parlayan gözlerinde, bir yabandomuzunun kötü bakışlarından başka hiçbir şey okunamıyordu.</p>
		<p>Ondan hemen sonra içeriye büsbütün başka bir adam girdi; Julien artık ona bakmaz oldu. Bu gelen, uzun boylu, oldukça zayıf, üç-dört yelek birden giymiş bir adamdı. Okşayıcı bir bakışı, ölçülü davranışları vardı.</p>
		<p>Julien, içinden, “Tıpkı Besançon’daki ihtiyar piskoposa benziyor,” dedi. O adam hiç kuşkusuz, kilise adamlarındandı; herhalde elli, elli beşin üstünde değildi. Halinde, davranışlarında son derece babacan bir şefkat görülüyordu.</p>
		<p>Genç Agde Piskoposu da geldi; salonda bulunanları süzerken gözü Julien’e ilişince pek şaştı. Bray-le-Haut’ daki ayinden beri onunla konuşmamıştı. Julien onun şaşkın bakışlarından sıkıldı, kızdı da. İçinden, “Nedir yani,” dedi, “tanıdığım biriyle karşılaşınca hep böyle açık mı vereceğim? Hiç görmemiş olduğum bu büyük adamlar karşısında hiçbir yadırgama duymadım, ama bu genç piskoposu görünce başımdan aşağı sanki buzlu sular boşandı. Doğrusu ben tuhaf, çok mutsuz bir adamım!”</p>
		<p>Oldukça esmer, kısa boylu bir adam daha geldi; kapıdan gözükür gözükmez söze başladı; yüzü sapsarı, davranışları deliceydi. Bu aman bilmez geveze, içeri girince salondakiler, onu dinleme sıkıntısından kurtulmak için olacak, kısım kısım ayrıldılar.</p>
		<p>Ocaktan uzaklaşıldıkça masanın ucuna, yani Julien’in oturduğu yere yaklaşılıyordu. Julien’in kendine uygun bir durum bulması gitgide güçleşiyordu; çünkü ne kadar çabalasa da, konuşulanları duymaması olanaksızdı; ne kadar deneysiz olsa da, o uluorta konuşulan şeylerin önemini anlıyordu. Oysa gözünün önündeki bu önemli kişiler, konuştukları şeylerin gizli kalmasını kim bilir ne kadar isterlerdi!</p>
		<p>Julien’in o vakte kadar ağır ağır kaz tüyünün ucunu yontup yazmak için uygun hale getiriyordu. Kaz tüyleri yirmiyi bulmuştu; biraz sonra o yol da kapanacaktı. Mösyö Mole’ün gözünün içine bakıp ondan bir buyruk bekliyordu, ama Marki onu çoktan unutmuştu.</p>
		<p>Julien bir yandan kalem yontup, bir yandan içinden söyleniyordu: “Benim bu yaptığım gülünç bir iş, ama bu kadar bayağı suratlı, başkalarının buyruğuyla ya da kendi istekleriyle bu kadar büyük işler yükümlenmiş adamlar, elbette çabuk kuşkulanan kimselerdir. Bakışlarıma, sorar, anlamak ister gibi bir hal vermekten kurtulamıyorum ki! Bu saygısızlık onlara aykırı gelir. Gözlerimi büsbütün öne eğsem o zaman da sözlerini dinliyormuşum gibi olacak.”</p>
		<p>Sıkıntısı son dereceyi bulmuştu; o salonda çok garip şeyler duyuyordu.</p>
	</div>
</body>
</html>