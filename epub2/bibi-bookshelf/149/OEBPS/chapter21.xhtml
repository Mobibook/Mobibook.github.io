<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>21 <span class="inline">Kadın ile efendisi</span></h2>
		<div class="epigraph">
			<p>“Yazık, zaaflarımızdır bunun nedeni, biz değiliz.<br/>Bu zaaflarla yaratılmışız, zayıfız bunun için de.”<a class="si-noteref" href="#f47" id="ref_f47">47</a></p>
		</div>
		<p>Julien, bir saat sözcükleri kesip yapıştırmaktan çocuk gibi zevk duydu. Odasından çıkarken çocuklarla annelerine rastladı; Madam de Rênal, mektubu, Julien’i ürperten bir durgunlukla aldı.</p>
		<p>“Zamk kurudu mu?” diye sordu.</p>
		<p>Julien içinden, “Vicdan azabıyla çıldıran kadın bu muydu?” dedi. “Acaba şimdi neler tasarlıyor?” Julien bunu sormayı kibrine yediremedi; ama ancak, ondan bu derece hoşlandığı da belki hiç olmamıştı.</p>
		<p>Madam de Rênal, yine o kadar soğukkanlılıkla konuşmasını sürdürdü:</p>
		<p>“Bu iş kötü giderse benim elimden her şeyimi alırlar. Siz şunu götürüp dağda bir yere gömün; belki günün birinde bundan başka beni geçindirecek bir şeyim kalmaz.”</p>
		<p>Julien’e, kırmızı maroken kaplı bir gözlük kılıfı verdi; bunun içi altın ve elmasla doluydu.</p>
		<p>“Şimdi artık gidin!” dedi.</p>
		<p>Çocukları öptü, en küçüğü iki kere kucakladı. Julien olduğu yerde kalakalmıştı. Madam de Rênal, ona bakmadan, hızla uzaklaştı.</p>
		<p>İmzasız mektubu açıp okuduğu andan beri Mösyö de Rênal için hayat çok kötü bir şey olmuştu. 1816’da az kalsın bir düelloya zorlanmak tehlikesi geçirmişti; o zamandan beri bu kadar sıkılıp sinirlendiğini bilmiyordu. Hakçası, bir kurşun yeme korkusu bile onu bu kadar üzmemişti. Mektubu elinde evirip çeviriyordu. “Bu bir kadın yazısı değil mi?” diyordu. “Öyleyse bunu yazan kadın kim?” Verrières’de tanıdığı bütün kadınları birer birer düşünüyor, hiçbirinden kuşkulanamıyordu. “Bu mektubu bir erkek mi söyleyip yazdırdı? Acaba o erkek kim?” Bunu da bir türlü kestiremiyordu; tanıdıklarının çoğu hiç kuşkusuz onu kıskanır, ona kin beslerdi. Alışkanlıkla, “Bir kere de karıma danışayım,” dedi. Yıkılmış gibi oturduğu koltuktan fırladı. Ayağa kalkar kalkmaz da başını döverek, “Ben de ne yapıyorum?” dedi, “Ben asıl ondan, karımdan çekinmeliyim; o şimdi benim düşmanım.” Hırsından gözleri yaşardı.</p>
		<p>Taşralıların sakıngan, tedbirli diye tanınması, hep yüreklerinin kuruluğundandır; böyle duygulanmak nedir bilmeyen insanın da kimseyle dost olmaması, kimseyi dost bilmemesi pek doğaldır. Nitekim o anda Mösyö de Rênal’in en çok kuşkulandığı iki adam, en yakın, en canciğer iki dostuydu.</p>
		<p>“Onlardan başka belki on dostum daha var.” Hepsini bir bir gözden geçirdi ve her birinden ne derecede avuntu bulabileceğini düşündü. Öfkeyle, “Benim başıma gelen bu felaket hepsinin, ama hepsinin hoşuna gidecek!” dedi. Çok şükür ki kendisini çok kimsenin kıskandığını sanıyordu ve bunda da haksız değildi. Kentteki o güzel konağından, ... Kralı’nın gece kalarak ölmez sönmez bir şeref bağışladığı konağından başka Vergy’deki köşkünü de çok iyi düzenlemişti. Köşkün yüzü beyaza boyanmış, pencereleri yeşil panjurlarla süslenmişti. Bu görkemi düşünerek bir an avundu. Gerçek şu ki, bu köşk üç-dört fersah uzaktan da görülüyor ve yöredeki bütün o köşk denen, üzerlerinde zamanın bıraktığı çalımsız kül renginden başka boya görmemiş köy evlerini söndürüyordu.</p>
		<p>Mösyö de Rênal, ancak bir tek dostunun, kilise malları yöneticisinin acayip gözyaşı dökeceğini umabilirdi; ama o adam da her şeye ağlayan bir budalaydı. Ancak o adam, Mösyö de Rênal’in bel bağlayacağı biricik adamdı.</p>
		<p>Öfkeyle, “Bu benim felaketime benzer felaket mi vardır?” diye bağırdı. “Ben ne de yapayalnız bir adammışım!”</p>
		<p>Gerçekten acınacak halde olan bu adam kendi kendine söyleniyordu:</p>
		<p>“Başıma böyle bir şey gelsin de, benim danışacak, dert yanacak bir yakınım olmasın! Danışacak biri! Ben düşünecek, ne yapmam gerektiğini bulacak halde değilim, bunu kendim de anlıyorum.” Acı acı, “Ah! Falcoz olsaydı! Ah! Ducros olsaydı!” dedi. Bunlar, 1814’te tanıdığı, gösterişli tavırlarla yanından uzaklaştırdığı iki çocukluk dostuydu. Onlar soylu değildi, küçükten beri eşit gibi yaşamışlardı, ama Mösyö de Rênal sonradan bu durumu değiştirmeye kalktı.</p>
		<p>Onlardan biri, hem akıllı, hem de gözüpek bir adam olan Falcoz, Verrières’de bir kâğıtçı dükkânını işletirdi; sonradan gidip ilin başkentinden bir baskı makinesi satın almış, bir gazete çıkarmaya başlamıştı. Rahipler kurulu, onu tepelemeye karar verdi. Gazetesi kapatıldı, basımevi işletme izni elinden alındı. Bu sıkıntılı zamanında Falcoz, on yıldan beri mektuplaşmadığı Mösyö de Rênal’e başvurdu. Verrières Belediye Başkanı, bir eski Romalı gibi yanıt vermeyi uygun buldu:</p>
		<p>“Kralın başbakanı lütfedip de bana danışsa, ona şunu söylerdim: Bütün taşra basımevlerini hiç acımadan batırınız, basımevi işini de, tütün gibi, tekel altına alınız.” En yakın dostlarından birine böyle yanıt vermesi vaktiyle bütün Verrières’i hayran etmişti; ama Mösyö de Rênal, şimdi o sözlerini hatırladıkça tüyleri diken diken oluyordu. “Kim derdi ki ben, bunca nişanlar almış, bunca para yapmış bir adam olayım da, yine bir gün böyle sözler ettim diye pişman olayım!” Mösyö de Rênal, geceyi böyle bir kendine, bir çevresindekilere kızarak sinir ve acı içinde geçirdi; çok şükür ki karısını kollamaya kalkmadı.</p>
		<p>“Ben Louise’e alışığım,” diyordu, “benim bütün işlerimi bilir; yarın yeniden evlenmekte özgür olsam bile onun gibisini bulamam.” O zaman karısının masum olabileceğini aklına getiriyor ve bundan pek hoşlanıyordu. Böyle olması onu, irade göstermekten kurtaracağı için daha işine geliyordu. “İftiraya uğramış kadın az mı görülmüştür?”</p>
		<p>Sonra birdenbire çarpıntılar içinde yürüyerek, “Bir hiçmişim, bir baldırı çıplakmışım gibi beni dostuyla rezil etmesine razı mı olacağım?” diyordu. “Bütün Verrières bana gülecek, bana göz yuman bir koca diye bakacak da ben sesimi çıkarmayacak mıyım? Charmier için...” (Charmier, karısı tarafından aldatılmakla tanınmış bir adamcağızdı), “... neler söylemediler? Onun adı anıldı mı, herkes gülümsüyor. Charmier iyi bir avukattır, onun söz söylemekteki değeri kimin aklına geliyor. ‘Charmier mi?’ diyorlar. Hani şu Bernard’ın Charmier’i...’ Adamcağızın adını hep böyle namusunu kirletenin adıyla birlikte anıyorlar.”</p>
		<p>Bazı anlar da oluyor, Mösyö de Rênal, kendine, “Çok şükür kızım yok,” diyordu. “Analarını uğratacağım cezadan çocuklara bir kötülük gelmez; karımla o köylü parçasını bir arada bastırıp ikisini de öldürebilirim; öyle olursa işin kanlı yanı belki gülünçlüğünü giderir.” Bu düşünce hoşuna gitti, bütün ayrıntılarını geçirdi aklından. “Yasa benden yanadır; her ne olursa olsun rahipler kuruluyla dostlarım beni kurtarır.” Av bıçağını gözden geçirdi; keskinliğine keskindi; ama kan dökme düşüncesi Mösyö de Rênal’i korkuttu.</p>
		<p>“O küstah eğitmene bir adamakıllı sopa çekip evden kovabilirim; ama Verrières’de, giderek bütün ilde kopacak kepazeliğin önüne nasıl geçilir! Falcoz’un gazetesi kapatıldıktan sonra başyazarı hapse atılmıştı, o adam çıkınca altı yüz frank aylıklı yerini de benim yüzümden yitirdi. O yazıcı parçası yine Besançon’da gözüküyormuş, benimle ustalıkla alay eder, hem de öyle yapar ki onu mahkemeye bile veremem. Mahkemeye vermek!.. Küstah, bin türlü dil kullanıp doğru söylediğini anlatır. Benim gibi soylu, eriştiği düzeyi koruyan bir adama bütün ayaktakımı düşmandır. Paris’in o mendebur gazetelerinde adım çıkacak; aman Tanrım! Ne uçurum! Bir de Rênal adını gülünçlük batağında mı göreceğim?.. Yola çıksam, adımı değiştirmek zorunda kalacağım, hem de benim onurumun, gücümün de temeli olan adımı... Böyle rezalet olur mu?</p>
		<p>Karımı öldürmez de kepaze edip evden kovarsam Besançon’a halasının yanına gider, halası da varını yoğunu eliyle ona verir. Karım, Julien’i de alıp Paris’e gider; bunu bütün Verrières öğrenir ve ben yine oyuncak olurum.”</p>
		<p>Zavallı adamcağız ancak o zaman lamba ışığının soluklaştığını gördü de sabah olduğunu anladı. Bahçeye biraz serin hava almaya çıktı. O anda bir patırtı çıkarmamaya karar vermiş gibiydi; bu kararın da başlıca nedeni Verrières’deki dostlarının keyiflenmesine fırsat vermeme düşüncesiydi.</p>
		<p>Bahçede dolaşmak sinirlerini biraz yatıştırdı. “Hayır, hayır,” dedi, “karımdan vazgeçemem; o benim çok işime yarıyor.” Karısı giderse evinin ne hale geleceğini düşündükçe tüyleri ürperiyordu. Mösyö de Rênal’in yeryüzünde kadın akraba olarak R... Markizi’nden başka kimsesi yoktu, o da ihtiyar, bunak, geçimsiz bir kadındı.</p>
		<p>Aklına, doğrusu çok uygun, çok parlak bir düşünce geldi; ancak bunu uygulamaya kalkışanda, o zavallı adamcağızdakinden çok üstün bir irade gücü olması gerekirdi. “Ben huyumu bilirim,” dedi, “karım bu evde kalırsa ben bir gün sinirlenir, suçunu başına kakarım. O da onurludur, dayanamaz, bozuşuruz. Hem bütün bunlar halası ölmeden, yani biz mirasa konmadan olur. O zaman da benimle kim bilir ne alay ederler! Karım, çocuklarına düşkündür, parasını er geç onlara verir. Verir ama ben Verrières’de dile düşerim. ‘Bak,’ derler, ‘karısından öç almak bile elinden gelmedi!’ Ben bu kadar kuşkulanmakla kalsam da işi pek eşelemesem daha iyi olmaz mı? O zaman da elimi kolumu bağlamış olurum, sonra ona bir şey söyleyemem.” Bir an sonra Mösyö de Rênal’in onur yarası yeniden açıldı: Verrières’de, <em>Casino</em>’nun ya da <em>Cerele Noble</em>’un bilardosu başında, çenesi kuvvetli bir oyuncu, aldatılmış bir koca üzerine öyküler anlatmaya başladı mı, herkes binbir türlü çare söylerdi! Şimdi o alaylar Mösyö de Rênal’e pek, ama pek acımasızca geliyordu.</p>
		<p>“Keşke karım ölüverseydi! O zaman beni gülünç duruma düşüremezlerdi. Paris’e gider, altı ayımı en kibar salonlarda geçirirdim.” Karısının ölüvermesi düşüncesiyle bir süre avunduysa da sonra yine gerçeği arama çarelerini düşünmeye başladı. Gece herkes uyuduktan sonra Julien’in kapısı önüne biraz kepek dökse nasıl olurdu? Ertesi sabah o kepeğin üstündeki ayak izlerine bakıp işin doğrusunu ortaya çıkarırdı...</p>
		<p>Birdenbire öfkeyle, “Bunu yapmaktan hayır gelmez,” dedi, “o Élisa denen kaltak işi fark eder, karımdan kuşkulandığımı evde bilmeyen kalmaz.”</p>
		<p><em>Casino</em>’da anlatılan başka bir öyküde de bir koca, aldatılıp aldatılmadığını öğrenmek için karısının kapısını da, kadının âşığının kapısını da bir parça balmumu ve bir tel saçla sanki mühürlerdi.</p>
		<p>Mösyö de Rênal, uzun çarpıntılı saatler geçirmiş, kafası çok yorulmuştu; bu çareyi hepsinden iyi buluyordu. Tam o sırada bahçenin bir yolunu dönerken karısı, ölmesine dua ettiği karısı önüne çıktı.</p>
		<p>Madam de Rênal, köyden dönüyordu. Vergy Kilisesi’ne gidip ayini dinlemişti. Soğukkanlılıkla düşünen bir filozofun pek de aldırış etmeyeceği, ama Madam de Rênal’in inandığı bir söylentiye göre, bugün kullanılan kilise bir zamanlar Vergy derebeyinin şatosunun kilisesiymiş. Madam de Rênal kilisede dua ettiği sürece bunu düşünmekten kurtulamadı. Vergy derebeyi, karısının âşığını, sözümona kaza diye, avda öldürmüş, sonra da yüreğini pişirtip karısına yedirtmişti; ya Mösyö de Rênal de Julien’i öldürür, yüreğini yedirmeye kalkarsa...</p>
		<p>“Kocam benim sözlerimi duyunca bakalım ne düşünecek? Durumumun neye varacağı, onun varacağı yargıya göre belli olacak. Ona söyleyeceklerim, bir çeyrek saat ya sürer ya sürmez; bir daha onunla konuşabilir miyim, konuşamaz mıyım? Tanrı bilir! O, düşünceli, aklı ile hareket eden bir adam değildir. Ben, bu yarım aklımla, ne yapıp ne diyeceğini o zaman kestirebilirim. Kendisinin de, benim de durumumuzun ne olacağını kestirmek onun elinde. Ancak durumumuzun ne olacağını kestirmek bir yandan da benim becerime, o kuruntulu adamın düşüncelerini yönetmeme bağlı! Onun öfkeden gözleri kararmış, olup bitenlerin yarısını bile göremiyor. Benim şimdi beceriye, soğukkanlılığa ihtiyacım var. Aman Tanrım, bunları nereden bulayım?”</p>
		<p>Bahçeye girip de kocasını görür görmez, sanki büyülenmiş gibi yatışıverdi. Mösyö de Rênal’in gece hiç uyumamış olduğu, saçlarının, üstünün başının perişanlığından belliydi.</p>
		<p>Madam de Rênal, kocasına, zarfı açılmış, ama yine katlanmış bir mektup uzattı. Mösyö de Rênal, bu kâğıdı açıp okumuyor, karısına deli gibi bakıyordu. Kadın, “İşte alçakça bir iş!” dedi. “Az önce noterin bahçesinin arkasından geçerken önüme itin biri çıktı, bana bu mektubu verdi; sizi tanırmış, size gönül borcu varmış, daha neler neler... Size şunu söyleyeyim; o sizin Mösyö Julien’in burada kalmasına razı değilim; bugünden tezi yok, onu geldiği yere gönderirsiniz.”</p>
		<p>Madam de Rênal, Julien’in evden çıkarılması işini bu kadar çabuk söylemeyecekti; ama onu söylemekten, bu müthiş görevden bir an önce kurtulmak istiyordu. Acele acele bitiriverdi.</p>
		<p>Kocasının ne kadar sevindiğini görünce kendi de büyük bir sevinç duydu. Mösyö de Rênal’in hiç gözlerini kırpmadan baktığını görüp Julien’in bu işi doğru keşfetmiş olduğunu anladı. Bu felakete üzüleceği yerde, içinden, “Ne keskin zekâ!” dedi, “Ne de kusursuz sezişi var! Hem de daha deneyimsiz bir delikanlı olduğu halde! Böyle giderse kim bilir ne kadar yükselir!” İçini çekti. “Ama o zaman da beni unutur gider!”</p>
		<p>Aşkla sevdiği adama bu hayranlık biçimindeki tapınma, Madam de Rênal’in kafa dağınıklığını büsbütün yatıştırdı.</p>
		<p>Böyle bir işe girişmiş, onu akıl etmiş olduğu için övünç duyuyordu. Tatlı ve yüreğine işleyen bir hazla, “Ben de Julien’e yaraşır biri olduğumu gösterdim,” diye düşündü.</p>
		<p>Mösyö de Rênal, bir yükümlülük altına girerim korkusuyla hiç ağzını açmamıştı; ikinci imzasız mektubu, okurlarımızın hatırlayacakları o mavimtırak kâğıt üzerine kesilmiş harflerle yazılı mektubu inceden inceye gözden geçiriyordu. Yorgunluktan bitkin bir durumdaydı. İçinden, “Beni öyle de alaya alıyorlar, böyle de,” dedi. “Ne olduğu araştırılacak bir yığın yeni hakaret daha; hepsi de karımın yüzünden!” Az kaldı ona en kaba sövgüleri savuracaktı, Besançon’daki haladan kalacak miras düşüncesi bunun güçbela önüne geçti. Birine, bir şeye çatmak ihtiyacı içini kemiriyordu, bu ikinci imzasız mektubu buruşturdu, geniş adımlar atarak gezinmeye başladı, karısından uzaklaşmaya ihtiyacı vardı. Biraz sonra yine onun yanına geldi, bu kez bir parça yatışmıştı. Hemen karısı ona, “Bir karar vermeli ve Julien’i savmalı,” dedi; “Julien, ne de olsa bir işçi oğlu. Eline birkaç écu verirsiniz, bir diyeceği kalmaz. Hem, efendim, bilgili adam, kendine bir iş bulur; Mösyö Valenod’nun, Kaymakam de Maugiron’un da çocukları var, belki onlardan birinin yanına girer. Bizim savmamızla bir zarara uğramış sayılmaz...”</p>
		<p>Mösyö de Rênal, müthiş bir sesle bağırdı:</p>
		<p>“Budalaca sözler söylüyorsunuz; budalanın da tekisiniz ya! Bir kadından da akla uygun iş beklenir mi? Akıldı, düşünceydi, hak getire! Aldırışsızlığınız, tembelliğiniz ancak kelebek avlamanıza izin veriyor, biricik işiniz bu... Biz erkekler de sizin gibi düşüncesiz yaratıkları evimizde tutmak felaketine katlanıyoruz!..”</p>
		<p>Madam de Rênal, onun bu sözlerine hiç ses çıkarmadı; kocası da daha uzun uzun söylendi durdu; oraların deyimiyle “öfke geçiriyordu”. Madam de Rênal, sonunda, “Mösyö,” dedi, “ben namusuna, yani en değerli şeyine saldırılmış bir kadın gibi konuşuyorum.”</p>
		<p>Bütün bu acı veren konuşma süresince sarsılmaz bir soğukkanlılık gösterdi; Julien’le bir çatı altında yaşayabilmesine imkân olup olmaması, hep bu konuşmaya bağlı değil miydi? Kocasının o körü körüne öfkesine son verecek en elverişli sözleri bulmaya çalışıyordu. Kendisine söylenen en coşkulu sözlere aldırış etmemiş, onları dinlememişti bile. Kocası sövgüler savururken, o hep Julien’i düşünüyordu. “Acaba o, benden hoşnut olacak mı?”</p>
		<p>“Bizim binbir türlü iyiliğimizi görmüş olan bu köylü parçası belki de suçlu değildir,” dedi. “Ama ben ömrümde ilk hakareti onun yüzünden gördüm... Mösyö, ben bu pis, iğrenç mektubu okur okumaz kararımı verdim: Bu evden o gitmezse ben çıkar giderim.”</p>
		<p>“Benim de, sizin de namusunuzu bir paralık edecek bir kepazelik çıkarmak mı istiyorsunuz? Siz böylelikle Verrières’de çok kimsenin ekmeğine yağ sürmüş oluyorsunuz.”</p>
		<p>“Doğru, akıllı uslu yönetiminizle, kendinizle ailenizi de, kasabayı da refaha erdirdiğiniz için sizi çok kıskanan var... O halde ben de Julien’e sizden bir ay için izin istemesini söylerim; gidip bir ay dağdaki dostuyla otursun. Bir işçi parçasının yaraşığı öyle adamlardır.”</p>
		<p>Mösyö de Rênal, oldukça soğukkanlı, “Aman siz bir şey söylemeye kalkışmayın,” dedi. “Sizden en önemli isteğim bu: Ona bir şey söylemeyin. Sonra öfkelenirsiniz, bizim aramızı açarsınız; o küçükbeyin ne kadar titiz olduğunu bilirsiniz.”</p>
		<p>Madam de Rênal, “O delikanlıda anlayış, incelik denen şey hiç de yok,” dedi. “İstediği kadar bilgili olsun, orasını siz benden iyi anlarsınız, ama yine de köylünün biri. Zaten ben, Élisa’yı almaya razı olmadığını gördüğümden beri onu iyi bir gözle görmüyorum. Ayağına gelen kısmeti tepti; hem de niçin? Élisa, bazen gizli gizli gidip Mösyö Valenod’yu görüyormuş diye...”</p>
		<p>Mösyö de Rênal, kaşlarını gereğinden çok kaldırarak, “Ya?” dedi, “Size Julien böyle bir şey mi söyledi?”</p>
		<p>“Hayır, açıkça söylemedi; bana yalnızca içinde papazlık için Tanrı çağrısı duyduğunu söyledi; ama doğrusunu isterseniz, bu adsız sansız adamlar Tanrı’nın değil, ekmeğin çağrısını duyarlar. Élisa’nın öyle gizli gizli Mösyö Valenod’ya gittiğinden haberi olduğunu bana kaç kez hissettirdi.”</p>
		<p>Mösyö de Rênal’in bütün öfkesi tazelenmişti, sanki sözcükleri bastıra bastıra söylüyormuş gibi, “Ben hiç bilmiyordum! Evimde neler oluyor da benim haberim yok!.. Élisa ile Valenod arasında bir şey mi geçti? Ne oldu?” dedi.</p>
		<p>Madam de Rênal, “Aman dostum,” dedi, “çoktan olup bitti; belki de öyle kötü bir şey olmamıştır. Hani o sizin Valenod’nuzun, kendisiyle benim aramda şöyle masum masum bir sevişme olduğuna bütün Verrières halkını kandırmak istediği zaman yok mu? İşte o zamanlardaydı.”</p>
		<p>Mösyö de Rênal elini hızla alnına vurarak, “Benim de aklıma gelmedi değil,” dedi, “Neden bana da söylemediniz?”</p>
		<p>Adamcağız bugün yeni yeni şeyler öğreniyordu.</p>
		<p>“Bizim müdür dostumuzun koltukları kabarsın diye iki dostun arasını mı açmalıydım? Mösyö Valenod’nun nükteli nükteli, bazen de âşıkane mektuplar yazmadığı kadın mı kaldı?”</p>
		<p>“Size mektup da yazdı mı?”</p>
		<p>“Yazı yazmayı pek sever.”</p>
		<p>“O mektupları bana hemen göstereceksiniz, emrediyorum!”</p>
		<p>Mösyö de Rênal horoz gibi kabarmıştı.</p>
		<p>Hemen hemen aldırışsızlığa varan uysal bir tavırla Madam de Rênal, “Tanrı göstermesin!” dedi. “Belki bir gün, bir sakin vaktinizde...”</p>
		<p>Mösyö de Rênal, öfkeden sarhoş olmuş bir haldeydi; ama kendini, on iki saatten beri ilk olarak biraz mutlu hissediyordu.</p>
		<p>“Hemen, hemen şimdi getireceksiniz!” diye bağırdı.</p>
		<p>Madam de Rênal pek ciddi bir tavırla, “Bu mektuplar için Düşkünlerevi Müdürü’yle kavga çıkarmayacağınıza yemin eder misiniz?”</p>
		<p>“Çıkarırım çıkarmam, orası benim bileceğim iş!.. Bulunmuş çocuklara bakma işini onun elinden alırım.” Öfkeyle konuşmasını sürdürdü, “Siz böyle şeylere karışmayın, bana hemen mektupları getirin; mektuplar nerede?”</p>
		<p>“Masanın bir gözünde; ama imkânı yok, anahtarı vermem.”</p>
		<p>Mösyö de Rênal, “Sanki kıramaz mıyım!” diye bağırarak karısının odasına koştu.</p>
		<p>Eline bir koca demir parçası aldı ve gerçekten gidip o canım yazı masasını kırdı; bu değerli maun masayı vaktiyle Paris’ten getirmişti, üzerinde bir leke gördü mü hemen ceketinin eteğiyle silerdi.</p>
		<p>Madam de Rênal, güvercinliğin elli metrelik merdivenini koşa koşa çıktı; küçük pencerenin demirlerinden birine beyaz bir mendil bağladı. O, şimdi, dünyanın en mutlu kadınıydı. Gözleri yaşarmış, dağın büyük korularına bakıyordu. İçinden, “Hiç kuşkusuz,” diyordu, “şimdi Julien, kayın ağaçlarından birinin altına oturmuş, bu müjdeyi gözetliyordur.” Uzun uzun çevreyi dinledi, sonra ağustosböceklerinin tekdüze gürültüsüne, kuşların cıvıltısına lanet etti. “Bu Tanrı’nın belası gürültü olmasa, onun sesi, kayalar altından kopacak sevinç bağırmaları, buralara kadar gelirdi.” Bakmaya bir türlü doyamayan gözleri, ağaç tepelerinin oluşturduğu o çayır gibi düz, koyu yeşilliği araştırıyordu. İçi acıyarak, “Nasıl oluyor da,” dedi, “kendisinin de benim kadar sevindiğini bildirecek bir çare bulamıyor?” Güvercinlikten bir türlü inmek istemiyordu; ama kocasının çıkmasından korktu ve inmek zorunda kaldı.</p>
		<p>Mösyö de Rênal, öfkeden köpürmüştü. Mösyö Valenod’nun, bu kadar heyecanla okunmaya pek alışık olmayan o yavan sözlerine göz gezdiriyordu.</p>
		<p>Kocasının, bağırmalarına, sövgülerine ara verdiği bir ânı fırsat bilerek Madam de Rênal, “Ben düşüncemden pek vazgeçemiyorum, Julien’in bir yolculuğa çıkması çok iyi olacak. İstediği kadar Latince bilsin, kaba görgüsüz köylünün biri; her gün terbiye, nezaket gösterdiğini sanarak bana birtakım tatsız, pöhpöhlü övgüler düzüp duruyor; kim bilir hangi romandan ezberler...” dedi.</p>
		<p>Mösyö de Rênal, hemen, “Hayır, roman okumaz,” dedi, “bunu kendim araştırıp öğrendim. Siz beni kör, adamlarının ne yaptığını bilmez bir ev efendisi mi sanıyorsunuz?”</p>
		<p>“O gülünç sözleri bir yerden öğrenmeyip kendi uyduruyorsa daha kötü ya! Verrières’de de benden o sözlerle bahsetmiştir...”</p>
		<p>Yeni bir şey keşfetmiş gibi bir tavırla, “O kadar uzağa gitmeye ne gerek. Élisa’nın yanında öyle sözler söylemiştir. Ha Élisa’nın yanında söylemiş, ha gidip Mösyö Valenod’ya anlatmış.”</p>
		<p>Mösyö de Rênal, eşi benzeri görülmemiş bir yumrukla masayı da, evi de zangır zangır titreterek, “Vay hain!” dedi. “Senin getirdiğin imzasız mektupla Valenod’nun mektuplarının kâğıdı bir.”</p>
		<p>Madam de Rênal içinden, “Hele şükür!” dedi, kocasının keşfettiği bu alçaklığı aklına sığdıramıyormuş gibi bir tavır takındı ve bir tek söz bile söylemeye dili varmadan gidip salonun ta dibindeki sedire oturdu.</p>
		<p>Artık davayı kazanmıştı. Mösyö de Rênal’i imzasız mektubu yazdığını sandığı adamla gidip kavgadan vazgeçirmek için oldukça zorluk çekti.</p>
		<p>“Elinizde yeterli kanıtlar yokken gidip Mösyö Valenod ile kavganın ne büyük bir acemilik olacağını görmüyor musunuz? Sizi kıskanıyorlarsa kabahat kimde, Mösyö? Kendi yeteneksizliğinizde, kendi beceriksizliğinizde. Kenti çok iyi yönettiniz, güzel güzel yapılar yaptırdınız. Ben de size oldukça iyi bir drahoma ile geldim, halamdan da yüklüce bir miras kalacak, bu mirası gözlerinde pek büyütüyorlar ama, neyse!.. Kısacası Verrières’nin bugün en saygın adamı sizsiniz.”</p>
		<p>Mösyö de Rênal gülümseyerek, “Atalarımın da soylu olduğunu unutuyorsunuz,” dedi.</p>
		<p>Madam de Rênal, hemen, “Siz taşranın en ileri gelen asilzadelerinden birisiniz,” dedi. “Kral özgürce davranıp soyluların hakkını verebilse, hiç kuşkusuz sizi senatoya alırdı. Böyle yüksek bir göreviniz varken siz bir de kalkıp halkın diline mi düşmek istiyorsunuz?.. Mösyö Valenod’ ya imzasız mektubundan söz etmek, bir Mösyö de Rênal’in belki düşüncesizlik edip evine aldığı bu küçük soydan adamın, o Mösyö de Rênal’in onuruna dokunabildiğini bütün Verrières’ye, hatta bütün Besançon’a, bütün il halkına ilan etmek olmaz mı? Elinize geçen bu mektuplar benim, Mösyö Valenod’nun aşkına karşılık verdiğimi kanıtlasa bile siz beni öldürmelisiniz, buna yerden göğe kadar hakkınız olur; ama ona kızmaya yine de tenezzül etmemelisiniz. Bir düşünün: Kendilerinden kat kat üstün olduğunuzu gören bütün komşularımız, öç almak için bir bahane arıyor; 1816’da bazı kimselerin ele geçirilmesine yardım ettiniz. Hani şu evinin damında bir köşeye sığınan adam...”</p>
		<p>Mösyö de Rênal, böyle bir anının gönlünde tazelediği yaranın acısıyla, “Görüyorum ki,” dedi, “siz, beni incitmekten çekinmiyorsunuz; sevmiyorsunuz da! O iş bile beni senatoya üye edemedi.”</p>
		<p>Madam de Rênal gülümseyerek, “Ben de, dostum,” dedi, “sizden daha zengin olacağımı, on iki yıldır size hayat arkadaşlığı ettiğimi, bütün bu nedenlerle sizin işlerinize, hele bugünkü gibi bir işinize karışmaya hakkım olduğunu düşünüyorum.” Pek de gizlenememiş kırgınlıkla konuşmasını sürdürdü, “Siz, Mösyö Julien’i bana üstün tutuyorsanız, ben gidip bir kış halamla oturmaya hazırım.”</p>
		<p>Bu sözü mutlulukla söyledi. Ahlak temizliğine bürünmek isteyen bir dayanıklılık, bir kararından dönmezlik hali vardı; bu hal Mösyö de Rênal’i de razı etti. Doğrusu Mösyö de Rênal, taşrada alışılageldiği üzere, daha uzun uzun sözler söyledi, sabahtan beri ileri sürdüğü iddiaları birer birer yineledi. Karısı, onun sesinde hâlâ öfke olduğunu anlıyor, söylemesine ses çıkarmıyordu. İki saat süren bu yararsız gevezelik, bütün bir gece öfke buhranı geçirmiş olan adamcağızın gücünü tüketti. Mösyö Valenod’ya, Julien’e, hatta Élisa’ya nasıl davranacağını kararlaştırdı.</p>
		<p>Bu uzun tartışma sırasında Madam de Rênal, tam on iki yıldır kocası olan bu adamın pek gerçek üzüntüsüne acıyıp bir-iki kere ona sevgi duyacak gibi oldu. Ama gerçek sevdalar, başkalarını da düşünmek nedir bilmez. Zaten her an Madam de Rênal, kocasının, bir gün önce imzasız bir mektup aldığını açıklamasını bekliyordu; bunu elde edemedi. Madam de Rênal’in içine güven gelmesi, hayatının güvenlik içinde olduğunu bilmesi için, kendisi hakkında kocasına ne gibi düşünceler aşılandığını öğrenmesi gerekti. Kaderi, kısmeti onun elindeydi. Çünkü taşra kentlerinde kocalar, halkın düşüncesini her zaman kendilerinden yana çevirebilirler. Yakınan bir koca gerçi gülünç olur. Ama gülünçlük de Fransa’da günden güne önemini yitirip tehlikeli olmaktan çıkıyor. Karısı ise kocasından para alamayınca günde on beş meteliğe çalışan bir işçi kadın haline düşer; bir işçi haline düşer dedik, ama din, namus işlerine bağlı olanlar onu evlerine almaya pek yanaşmazlar.</p>
		<p>Bir saray odalığı, padişaha zorla gönül verebilir; padişahın mutlak bir sultası vardır ve zavallı odalığın birtakım küçük kurnazlıklarla onun elinden kurtulabilme umudu yoktur. Padişahın intikamı dehşetli ve kanlı olur, ama onda yine askerce, mertçe bir hal vardır. Bir hançer bütün işi bitirir. XIX. yüzyılda ise bir koca, karısını herkesin hakareti, hafifsemesiyle, onu bütün salonlardan kovdurarak öldürür.</p>
		<p>Madam de Rênal, odasına döndüğünde, yüreğinde tehlike duygusu bütün canlılığıyla uyandı; odasını darmadağın görmek betine gitti. O güzelim çekmecelerin kilitleri kırılmıştı; yer döşemesinin birkaç tahtası kaldırılmıştı.</p>
		<p>“Meğer bana hiç acımayacakmış,” dedi. “Gözü gibi sevdiği bu boyalı parkeyi böyle parçalamak! Çocuklardan birinin bu odaya ıslak ayakkabıyla girdiğini görse öfkeden kıpkırmızı oluverirdi. İşte parke bütün bütün bozulmuş!”</p>
		<p>Kocasının öfkesinin ne çizgiye vardığını görünce, onu pek çabuk kandırabilmiş olmaktan duyduğu bir parçacık pişmanlık da silinip gitti.</p>
		<p>Yemek zili çalmadan biraz önce Julien de çocuklarla dönüp geldi. Yemek yenip de hizmetçiler çekildikten sonra Madam de Rênal, ona, kesip atan bir tavırla, “On beş gün kadar Verrières’de kalmak istediğinizi söylüyordunuz,” dedi. “Kocam izin veriyor. Ne zaman isterseniz gidebilirsiniz. Bu arada çocukların da zarar görmemesi için şöyle düşündük: Onlar ödevlerini yazar, size gönderirler, siz de düzeltirsiniz.”</p>
		<p>Mösyö de Rênal, pek somurtkan bir tavırla, “Ama bir haftadan çok izin vermem,” dedi.</p>
		<p>Julien, ona baktı ve yüzünde, gönlü gerçekten perişan olmuş bir adamın kaygısını gördü. Salonda bir an yalnız kalınca, sevgilisine, “Daha bir karar verememiş,” dedi.</p>
		<p>Madam de Rênal, sabahtan beri neler yaptığını çabucak anlattı ve “Gece uzun uzun anlatırım,” dedi.</p>
		<p>Julien içinden, “İşte kadın ahlaksızlığı!” dedi. “Erkekleri aldatmak içlerinden gelen bir duygu, onların büyük zevkleri.”</p>
		<p>Sonra Madam de Rênal’e, biraz soğuk bir tavırla, “Görüyorum ki,” dedi, “aşk size hem yol gösteriyor hem de basiretinizi bağlıyor. Bugün yaptığınız doğrusu hayran olunacak şey; ama bu akşam görüşmemiz, düşüncesizce bir şey olmaz mı? Bu evin içi düşman dolu; Élisa’nın bana kinini, o tutkuya dönüşmüş kinini bir düşünsenize!..”</p>
		<p>“O kin, bana karşı gösterdiğiniz tutkuya dönüşmüş umursamazlığa pek benziyor.”</p>
		<p>“Umursamaz bile olsam yine sizi, benim yüzümden düştüğünüz tehlikeden kurtarmalıyım. Mösyö de Rênal, Élisa’ya bir şey sormaya kalkarsa, o kız, bir sözcükle her şeyi anlatabilir. Diyelim, bir silah alıp da benim odamın yanına gizlenmesi olmayacak bir şey mi?”</p>
		<p>Madam de Rênal, bir soylu kızı kasılması içinde, “Ne?” dedi. “Cesaretiniz de mi yok?”</p>
		<p>Julien, kesip atar gibi bir tavırla, “Ben hiçbir zaman cesaretimden söz edecek kadar alçalmam,” dedi. “Bu, bir alçaklık olur. Herkes gördüğüne göre yargısını versin.” Sonra kadının elini tutup, “Size ne kadar bağlı olduğumu bilemezsiniz,” dedi. “Bu ayrılış içimi yakıyor, ama gitmeden önce size böyle hoşça kal diyebilmek beni çok sevindirdi.”</p>
	</div>
	<div class="si-footnotes">
		<div class="si-footnote" id="f47"><a class="si-backref" href="#ref_f47">47</a><span>. Shakespeare, <em>On İkinci Gece</em>, çev. Özdemir Nutku, Remzi Kitabevi, 2009. (Y.N.)</span></div>
	</div>
</body>
</html>