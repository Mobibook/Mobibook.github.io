<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>40 <span class="inline">Yatışma</span></h2>
		<div class="epigraph">
			<p>“Ben o vakitler bir çılgın olduğum içindir ki bugün akıllı usluyum. Ancak bir anda olup biteni görebilen ey filozof, ne kadar da dar görüşlüsün!<br/>Senin gözün, tutkuların için için işlemesini izleyemez.”</p>
			<p class="gap-writer">MADAM GOETHE</p>
		</div>
		<p>Julien, Mathilde’le böyle uzun uzun konuşurken, gelip sorgulama için çağırdılar. Sonra da savunmayı üzerine alan avukatla görüşmesi gerekti. Gamsızlıkla, tatlı tatlı hayallerle geçirdiği hayatın hiç de hoş olmayan anları, işte yalnız o anlardı.</p>
		<p>Yargıca da, avukata da, “Bu işte bir öldürme isteği, hem de tasarlayarak öldürme isteği var,” dedi.</p>
		<p>Sonra gülümseyerek ekledi:</p>
		<p>“Ne yapalım beyler, talihinize küsün; bu işte sizin için yapılacak büyük bir şey kalmıyor.”</p>
		<p>O iki adamın elinden yakasını kurtarabildikten sonra kendi kendine, “Doğrusu ben onların ikisinden de daha yürekli imişim, hiç kuşkusuz daha yürekli!” dedi. “Onların en büyük felaketi, tüyler ürpertici şeylerin şahı olarak baktıkları mutsuz bitecek karşılaşma, benim gözümde, ancak günü gelince önemle uğraşılmaya değer bir iş...”</p>
		<p>Julien kendi kendine işi felsefeye dökerek: “Ben daha büyük bir felaket tattım da ondan,” dedi. “Strasbourg’a ilk gidişimde, Mathilde’in beni bırakıp unutmuş olduğunu sandığım günlerde duyduğum acı daha büyüktü... Bugün hiç aldırış etmeden karşıladığım bu büyük içtenliği, bir zamanlar o kadar yürekten istemiş olmam ne garip!.. Doğrusu bugün o kızın yalnızlığımı paylaştığı anlarda değil, yapayalnız kaldığım anlarda daha mutluyum...”</p>
		<p>Kurallara pek bağlı bir adam olan avukat onu deli sanıyordu, ateş etmesinin de kıskançlıktan geldiğine, halkın büyük bir kesimiyle birlikte iyice inanmıştı.</p>
		<p>Bir gün Julien’e, bu düşüncenin, doğru da olsa, yanlış da olsa, savunmaya çok yarayabileceğini çıtlattı. Ama suçlu, o anda ateşli, işi kesip atan bir adam oluverdi. Çileden çıkmış gibi bağırarak, “Canınızı severseniz, Mösyö, bir daha bu yalanı ağzınıza almaya kalkışmayın!”</p>
		<p>Sakıngan bir adam olan avukat, bir an öldürülmek korkusu geçirerek sustu.</p>
		<p>Talihin yargısını bildirecek an hızla yaklaştığı için savunmasını hazırlıyordu. Besançon’da olsun, bütün ilde olsun hep bu konu konuşuluyordu. Julien’in bundan haberi yoktu; kendisine bu gibi şeylerin söylenmemesini istemişti.</p>
		<p>O gün Fouqué ile Mathilde, kendi kanılarına göre umut verebilecek birtakım söylentileri Julien’e de söylemek istemişlerdi; ancak Julien, daha ilk sözcükte susturup, “Bırakın, ben hayalimde kurduğum hayatı yaşayayım,” dedi. “Sizin bütün bu mızmız kaygılarınız, gerçek hayattan aldığınız küçük haberler, hem beni az çok gücendiriyor hem de beni gözümden düşürebilir. İnsan, elinden nasıl gelirse öyle ölür; ben ancak kendi keyfimce ölümü düşüneceğim. Başkaları... onlardan bana ne? Benim başkaları’yla olan ilişkilerim, anlık darbeyle kesiliverecek. Çok rica ederim, artık bana o insanların sözünü etmeyin; sorgu yargıcıyla avukatı görüp o mendeburlar alayına bulaşıyorum ya! Bu kadar yeter.”</p>
		<p>İçinden, “Doğrusu,” diyordu, “benim yazgım, hayal kurarak ölmekmiş. Benim gibi, ölümünden on beş gün sonra unutulacağını bilen, tanınmamış bir insan, yalancıktan gösterişe kalkarsa doğrusu pek bönlük etmiş olur... Hayatın tadını çıkarma sanatını ancak sonumun bu kadar yaklaştığını gördükten sonra öğrenmiş olmam da oldukça tuhaf ya!”</p>
		<p>Son günlerini, kulenin taraçasında gezip Mathilde’in Felemenk’e adam yollayarak getirttiği puro sigaralarını içmekle geçiriyordu; bütün kent halkının, ellerinde dürbünleri, onun gözükmesini beklediklerini hiç bilmiyordu. Aklı fikri Vergy’deydi. Fouqué’ye, Madam de Rênal’in sözünü ettiği hiç olmamıştı, ama o iyi dost, iki-üç kere, kadının iyileşmekte olduğunu kendiliğinden söyledi; bu haber Julien’in yüreğine işliyordu.</p>
		<p>Julien’in ruhu sürekli biçimde düşünceler ülkesinde uçadursun, soylu bir kız için yakışık olanı yapıp gerçek işlerle uğraşan Mathilde, Madam de Fervaques ile Mösyö de Frilair arasındaki mektuplaşmayı o kadar ilerletmişti ki, artık “piskoposluk” sözü, bu büyük söz bile söylenmişti.</p>
		<p>Kilisenin atama işini elinde tutan sayın büyük piskopos, yeğeninin yazdığı bir mektubun kenarına kendi eliyle şu satırları eklemişti:</p>
		<div class="letter">
			<p>O zavallı Sorel, çocuğun biridir, umarım ki onu bize verirler.</p>
		</div>
		<p>O satırları görünce Mösyö de Frilair, sevincinden çıldıracak gibi oldu. Julien’i kurtarabileceğinden hiç kuşkusu yoktu.</p>
		<p>Jüriye katılacak otuz altı üye için ad çekiminden bir gün önce, Mathilde’e, “Jakobenlerin, adam evladı insanların hiçbir etkisi kalmasın diye çıkarttıkları o kalabalık Jüri listesi yasası olmasa,” dedi, yargının ne olacağını size şimdiden söylerdim. Rahip N...’yi pekâlâ beraat ettirdim.”</p>
		<p>Ertesi gün ad çekimi yapılıp da çıkan adların arasında Besançon ruhaniler kurulundan beş kişinin, kente yabancı olanlar arasında da Mösyö de Valenod’nun, Mösyö de Moirod’nun, Mösyö de Cholin’in bulunduğunu görünce, Mösyö de Frilair pek sevindi. Mathilde’e, “Bir kere,” dedi, Jüriden bu sekiz kişi için söz veririm. İlk beş kişi birer makinedir. Valenod benim adamımdır, Moirod’nun hayatta nesi varsa benim yüzümdendir, de Cholin de her şeyden korkan bir budaladır.”</p>
		<p>Jüri üyelerinin adları ilin resmî gazetesinde çıkıp herkesçe duyuldu; Madam de Rênal, Besançon’a gelmeye kalkınca kocasını anlatılmaz bir korkudur sardı. Ama kadını düşüncesinden bir türlü vazgeçiremedi; onu ancak –o da bin zorlukla– Besançon’a varır varmaz, mahkemeye tanık diye çağrılmasını önlemek için, yatağından çıkmamaya razı edebildi. Verrières’nin eski Belediye Başkanı, “Benim durumumu anlamıyorsunuz,” diyordu, “ben şimdi, onların deyimiyle, bir özgürlükçü sayılıyorum; o Valenod denen edepsizle Mösyö de Frilair, savcıyı da kolaylıkla kandırıp benim canımı sıkacak her şeyi elde ederler, bundan hiç kuşkunuz olmasın.”</p>
		<p>Madam de Rênal, kocasının emirlerine çabucak boyun eğdi. İçinden, “Zaten,” diyordu, “ceza mahkemesi salonunda gözükecek olsam öç almak istediğim sanılır.”</p>
		<p>Ama düşünerek hareket edeceğine, kocasına da, günahlarını söylediği papaza da söz vermiş olduğu halde, Besançon’a varır varmaz ilk işi, Jüri üyelerinin otuz altısına da kendi eliyle şu mektubu yazmak oldu:</p>
		<div class="letter">
			<p>Mösyö, yargı günü mahkeme salonunda bulunamayacağım, çünkü benim orada gözükmemden Mösyö Sorel’e kötülük gelebilir. Ama istediğim, hem de yürekten istediğim biricik şey varsa, o da Mösyö Sorel’in kurtulmasıdır. Bundan hiç kuşkunuz olmasın; bir suçsuzun benim yüzümden ölüme gönderilmesi, kalan bütün hayatımı zehirleyip hiç kuşkusuz kısaltır. Ben yaşarken onu nasıl ölüm cezasına çarptırabilirsiniz? Hayır, hayır, toplumun bir cana kıymaya, hem de Julien Sorel gibi bir adamın canına kıymaya hakkı yoktur. Verrières’de herkes onun birtakım şaşkınca işlerini görmüş olabilir. O zavallı gencin çok güçlü düşmanları vardır; ama o yığın yığın düşmanları içinden bile biri çıkıp da insanı hayran bırakan yeteneklerini, derin bilgisini yadsıyabilir mi? Hakkında yargıya varacağınız genç, eşi eşi az bulunur insanlardandır, Mösyö. Yanımızda geçirdiği on sekiz aya yakın zaman içinde onu hep dinine bağlı, uslu, çalışkan biri olarak tanıdık; ama yılda iki-üç kere, aklını yitirmeye kadar varan karasevda nöbetleri geçirirdi. Bütün Verrières halkı, yaz mevsiminde gittiğimiz Vergy’deki komşularımız, bütün ailem, ilçemizin kaymakamı, onun örnek diye gösterilebilecek dindarlığına tanıktır; bütün İncil’i ezbere bilir. Dinsiz imansız bir insan olsaydı o kadar yıl çalışıp da Kutsal Kitap’ı ezberler miydi? Oğullarım size bu mektubumu sunmakla onurlanacaklar; onlar henüz birer çocuktur. Lütfen onlara sorular sorun: O zavallı genç hakkında söyleyeceklerini dinlerseniz, onu ölüm cezasına çarptırmanın bir gaddarlık olacağından hiç kuşkunuz kalmaz. Onu mahkûm etmekle, öcümü almış olmaz, beni de öldürmüş olursunuz.</p>
			<p>Eğitmenleri olan o gençte, çocuklarımın da görüp sezdikleri delilik anlarından birinin sonucu olan yara o kadar tehlikesiz bir şeydi ki, aradan daha iki ay geçmemiş olduğu halde yolcu arabasına binip Verrières’den Besançon’a gelebildim. Düşmanları bu gerçeğe karşı ne söyleyebilirler? Suçu bu kadar küçük olan bir insanı, yasaların gaddarlığından kurtarmakta gene de biraz olsun duraksadığınızı öğrenirsem, Mösyö, sırf kocamın emirleri yerine gelsin diye yattığım yatağımdan kalkar, gelip ayaklarınıza kapanırım.</p>
			<p>Suçun tasarlanarak işlendiğinin kesinlik kazanmadığını söyleyin, bir masumun kanına girmekten kurtulmuş olursunuz, vb. vb.</p>
		</div>
	</div>
</body>
</html>