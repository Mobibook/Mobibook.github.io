<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>6 <span class="inline">Nasıl söylemeli</span></h2>
		<div class="epigraph">
			<p>“Onların büyük görevleri, ulusların günlük hayatındaki küçük olaylar hakkında sessizce tartışmaktır. Onlar akıllılık gösterip küçük davaların, ağızdan ağıza biçimi değişerek yayılan olayların büyük öfkelere neden olmasını önleyeceklerdir.”</p>
			<p class="gap-writer">GRATIANUS</p>
		</div>
		<p>Julien, o gurbet elde, bilmediğini sorup soruşturmayı, akıl danışmayı kibrine yediremiyordu; doğrusu gene de pek büyük aykırılıklar etmedi. Bir gün birdenbire bir sağanağa tutulup Saint-Honoré Sokağı’nda bir kahveye girivermişti; ince kastor redingotlu, uzun boylu bir adam, onun öfkeli gibi bakmasına şaştı, o da Julien’e vaktiyle Besançon’da Matmazel Amanda’nın dostu nasıl baktıysa tıpkı onun gibi baktı.</p>
		<p>O ilk aşağılamayı karşılıksız bıraktığına zaten hâlâ içerleyen Julien, bu bakışa da katlanamazdı. Hemen gidip o adama ne demek istediğini sordu. Redingotlu adam hemen en pisinden bir alay sövgü yağdırdı; kahvedekilerin hepsi başlarına üşüştüler; kapıdan geçenler de durup bakıyorlardı. Julien, bütün taşralılar gibi, ne olur ne olmaz diye cebinde tabanca taşırdı; elini tabancasına götürüp sinirli sinirli sıktı. Ama akıllılık edip çıkarayım demedi; karşısındakine ikide bir, “Mösyö adresinizi verin, sizi adam yerine bile koymuyorum,” demekle kaldı.</p>
		<p>Bu sekiz sözcüklü cümleye inatla saplanıp kalması en sonunda kalabalığın da dikkatini çekti.</p>
		<p>“Ama öbürü de bir başına söylenip duracağına adresini versin.” Redingotlu adam, halkın bu sözü yinelediğini duyunca Julien’in yüzüne beş-altı kart fırlattı. Çok şükür hiçbiri Julien’in yüzüne gelmemişti; tabancasını, ancak kendisine dokunulacak olursa çıkaracağına kendi kendine söz vermişti. Herif kalkıp gitti; ama gene dönüp dönüp Julien’e yumruk sallıyor, sövüp duruyordu.</p>
		<p>Julien kan ter içinde kalmıştı. Çok kızmış, içinden, “Demek ki en bayağı bir adam da beni böyle çileden çıkarabilecek! Bu kadar duyarlı olmaktan nasıl kurtulacağım?” diyordu.</p>
		<p>Ona kalsa, hemen düello edecekti. Ama onu alıkoyan bir zorluk vardı. Bu koca Paris içinde kendine nereden tanık bulacaktı? Bir dostu bile yoktu. Birkaç kişiyle tanışmıştı; ama bunların hepsi de, altı hafta süren bir ahbaplıktan sonra ondan uzaklaşıyorlardı. İçinden, “Ben geçimsizim, işte şimdi de geçimsizliğimin belasını çekiyorum,” dedi. Sonunda aklına, kendisine ara sıra eskrim dersi veren 96. alay teğmenliğinden emekli edilmiş Liévin’i aramak geldi. Bu Liévin yoksul bir adamdı. Julien işi ona açıkça anlattı.</p>
		<p>Liévin, “Peki, tanığınız olurum,” dedi, “ama bir koşulla: Düşmanınızı yaralamazsanız sizi bırakmam, hemen orada benimle de düello edersiniz.”</p>
		<p>Julien hoşnutlukla, “Tamam,” dedi.</p>
		<p>Kalkıp Faubourg Saint-Germain’e, M.C. de Beauvoisis’nin kartlarında yazılı olan adrese gittiler.</p>
		<p>Sabahın saat yedisiydi. O adamın, vaktiyle Roma ya da Napoli elçiliğinde yazıcılık görevinde bulunmuş şarkıcı Geronimo’ya iyi tanıtma mektubu vermiş Madam de Rênal’in genç akrabasından Mösyö de Beauvoisis olabileceği Julien’in aklına ancak kapıyı çalarken gelmişti.</p>
		<p>Julien, uzun boylu bir uşağa, bir gün önce yüzüne atılan kartlardan biriyle bir de kendi kartını verdi.</p>
		<p>Onu, tanığıyla birlikte, üç çeyrek saat beklettiler; en sonunda uşak gelip onları inceliğiyle insanı hayran eden bir odaya aldı. Orada bebek gibi giyinmiş uzun boylu bir delikanlı buldular; yüzünün çizgilerinde Yunan güzelliğinin kusursuzluğu ile anlamsızlığı vardı. Oldukça yassı olan kafasının üstünde tatlı sarı saçları, bir ehram gibi yükseliyordu. Bu saçlar son derece dikkatle kesilip kıvırtılmıştı, bir teli bile öbürlerinden uzun değildi. Emekli teğmen, içinden, “Aşağılık herifin bizi bu kadar bekletmesi, saçlarını kıvırtmak içinmiş,” dedi. Alacalı robdöşambrı, sabahlık pantolonu, işlemeli terliklerine varıncaya kadar her şeyi kusursuz, şaşılacak derecede çekidüzenliydi. Soylu ama boş olan yüzü, düşüncelerinin, kafasından pek ara sıra geçebilecek düşüncelerinin hale vakte uygunluktan ayrılmayacağını gösteriyordu: Kısacası, beklenmedik şeylerden, şakadan nefret eden, pek ağırbaşlı, övgüler yağdıran adamın ta kendisi.</p>
		<p>Emekli teğmen, Julien’e, bir adamın yüzüne kabaca kartını attıktan sonra bir de bu kadar bekletmenin ayrı bir aşağılama olduğunu anlatmıştı; bunu duyup büsbütün kızan Julien, Mösyö de Beauvoisis’nin bulunduğu salona yel gibi girdi. Küstah davranmak niyetindeydi, gene de görünüşte incelikten, görgü kurallarından ayrılmak istemiyordu.</p>
		<p>Mösyö de Beauvoisis’nin tavırlarındaki yumuşaklık, hem aşırı incelik hem de kendini beğenme, yukarıdan bakma hali, çevresindeki eşyanın o hayranlığa uygun düşen inceliği Julien’i o kadar şaşırttı ki, küstah davranmak niyetini unutuverdi. Hayır, karşısındaki adam dünkü adam değildi. Kahvede rastladığı kaba herifi göreceğini beklerken bu kadar incelikli, bu kadar kibar bir kimseyle karşılaşınca öyle şaşırmıştı ki, söyleyecek söz bulamıyordu. Yüzüne fırlatılan kartlardan birini uzattı.</p>
		<p>O süslü adam, Julien’i, sabahın yedisinde sırtında siyah giysisiyle görünce, öyle pek adam yerine koymamıştı, “Bu kart, benim kartım, ama anlayamıyorum!” dedi.</p>
		<p>Onun bu sözleri söylerken sesine verdiği eda, Julien’in öfkesini biraz olsun tazeledi, “Sizinle düello etmeye geldim, Mösyö,” deyip bütün işi bir solukta anlattı.</p>
		<p>Mösyö Charles de Beauvoisis, inceden inceye düşünüp taşındıktan sonra Julien’in siyah giysisinin biçimini güzel bulmuştu. Onun sözlerini dinlerken içinden, “Belli, Staub’a diktirmiş,” diyordu, “yelek de zarif, çizmeler iyi, ama böyle erkenden siyah giysi de ne oluyor?.. Kuşkusuz düello edersek iyi nişan alamayayım diye olacak...”</p>
		<p>Bu aklına gelince, Mösyö de Beauvoisis gene son derece incelikle, Julien’e hemen hemen bir eşitiymiş gibi davrandı. Konuşmaları uzun sürdü, durum oldukça nazikti, ama Julien’in, bu kadar açık bir gerçeği kabul etmemesi olanaksızdı. Karşısındaki o soylu zarif adamın bir gün önce kendisini aşağılayan kaba herife benzer yeri mi vardı?</p>
		<p>Julien kalkıp gitmeye bir türlü yanaşamıyor, bunu kaçmak gibi bir şey sayıyor, uzattıkça uzatıyordu. Yalnızca “Mösyö” denmiş olduğu için canı sıkılıp kendi kendinden “Şövalye de Beauvoisis” diye söz eden adamın çalımını, kendini beğenmişliğini inceden inceye gözden geçirdi.</p>
		<p>Onun, bir çeşit alçakgönüllülükle, ama bir an bile silinmeyen bencillikle karışık ağırbaşlılığına imrenerek bakıyordu. Mösyö de Beauvoisis’nin, konuşurken dilini tuhaf bir surette oynatmasına şaşmıştı... Ama bütün bunlarda, kavga çıkarmak için en küçük bir neden bile yoktu.</p>
		<p>Genç diplomat, büyük bir incelikle düelloya yanaşmıştı, ama bir saatten beri bacakları ayrık, elleri oyluk yerlerine dayalı, dirsekleri kalkık oturan emekli teğmen, dostu Mösyö Sorel’in bir adamla, o adamın kartlarını çalmışlar diye, yok yere kavga edecek insanlardan olmadığını söyledi.</p>
		<p>Julien salondan çıkarken çok öfkeliydi. Şövalye de Beauvoisis’nin arabası koşulmuş, merdivenin önünde bekliyordu; Julien tesadüfen gözlerini kaldırınca, arabacıyı tanıdı; kendisini aşağılayan işte o adamdı.</p>
		<p>Onu görmesiyle uzun ceketinin kuyruğundan çekip yerinden alaşağı etmesi, kırbaçla alabildiğine dövmesi bir oldu. İki uşak, arkadaşlarını kurtarmak istediler; Julien birkaç yumruk yedi. Hemen bir tabanca çıkarıp üzerlerine ateş etti; uşaklar kaçtılar. Bütün bunlar bir dakika bile sürmemişti.</p>
		<p>Şövalye de Beauvoisis merdivenden ağır ağır, salına salına iniyor, o büyük soylu edasıyla, “N’oluyor? N’oluyor?” diyordu. Hiç kuşkusuz o da çok merak etmişti; ama daha çok da ilgi göstermek, diplomatlık şanından değildi. İşin ne olduğunu öğrenince, bir diplomatın yüzünden bir an eksilmemesi gereken o hafifçe alaycı soğukkanlılığı biraz bozulup bakışlarına bir yücelik geldi.</p>
		<p>Emekli teğmen, Mösyö de Beauvoisis’nin düello etmek istediğini anladı: Ama o da diplomatlık gösterip bu işe girişme şerefinin dostunda kalmasına çalıştı.</p>
		<p>“İşte bunu düello temizler,” dedi.</p>
		<p>Diplomat da, “Bana da öyle geliyor!” diye karşılık verdi. Sonra uşaklarına dönüp, “Kovuyorum o edepsizi,” dedi, “onun yerine arabayı başka biriniz kullansın.”</p>
		<p>Arabanın kapısı açıldı: Şövalye Julien’le tanığını bindirmeden kendi binmedi. Mösyö de Beauvoisis’nin dostlarından birinin evine gittiler, o adam düello için sakin, ıssız bir yer buldu. Yolda giderken konuşma doğrusu pek tatlı oldu. Ancak diplomatın robdöşambrla gezmesi tuhaftı.</p>
		<p>Julien, “Bu beyler de soylu ama Mösyö Mole’e gelenler gibi iç sıkıcı insanlar değil,” diye düşündü; biraz sonra bunun nedenini de buldu: “Bunlar açık saçık sözlerden çekinmiyorlar da ondan.” Bir gün önce seyircilerin pek beğenmiş oldukları oyuncu kızların sözü ediliyordu. Mösyö de Beauvoisis ile dostunun sözlerinde, Julien ile tanığı emekli teğmenin ömürlerinde duymadıkları birtakım tuhaf hikâyelere, dedikodulara dokundurmalar vardı. Julien onları biliyor gibi görünme budalalığına düşmedi; bilmediğini açıkça söyledi. Onun bu içtenliği, Şövalye’nin dostunun hoşuna gitti; o hikâyeleri, dedikoduları uzun uzun, hem de tatlı tatlı anlattı.</p>
		<p>Bir şey Julien’i pek şaşırttı. <em>Corpus Domini </em>ayini için sokağın ortasına kurulmakta olan bir <em>reposoir, </em>arabanın biraz durmasına neden oldu. Şövalye ile dostu bunun üzerine de birtakım tuhaf şeyler anlatmaktan çekinmediler; onların söylediğine bakılırsa papaz, bir piskoposun oğluymuş. Gözü düklükteymiş. Mole Markisi’nin konağında böyle bir söze kimse cesaret edemezdi.</p>
		<p>Düello çabucak bitti: Julien kolundan yaralandı; hemen mendille sardılar, yarasına ispirto sürdüler; Şövalye de Beauvoisis, Julien’den, evine dönmek için gene geldikleri arabaya binmesi dileğinde bulundu. Julien, La Mole konağında oturduğunu söyleyince genç diplomatla dostu birbirine bakıştılar. Julien’in tuttuğu araba da orada bekliyordu, ama Julien, Şövalye ile dostunun konuşmalarını, emekli teğmeninkilerden kat kat eğlenceli bulmuştu.</p>
		<p>İçinden, “Düello dedikleri bu muydu?” diyordu. “Herhalde o arabacıyı bulabildiğim çok iyi oldu! Yoksa kahvede gördüğüm o aşağılanmaya katlanmak beni pek üzecekti!” İki dostun eğlenceli konuşmaları hemen hiç kesilmemişti. Julien, diplomatların takındığı o yapmacıklı halin de bir işe yaradığını o zaman anladı.</p>
		<p>İçinden, “Demek ki,” diyordu, “soylu olarak doğmuş kimselerin konuşması, her zaman iç sıkıcı bir şey değilmiş! Bunlar <em>Corpus Domini </em>ayiniyle alay ediyor, birtakım açık saçık hikâyeleri ballandıra ballandıra anlatmaktan çekinmiyorlar. Bir tek eksikleri var, siyaset işleri üzerinde tartışmak, onları yargılamak ellerinden gelmiyor; ama tavırlarındaki incelik konuşmalarındaki pürüzsüzlük bu eksiklerini örtmeye bol bol yetiyor.” Julien onlara içinden bir eğilim duyuyordu. “Ah bunlarla sık sık görüşebilsem!”</p>
		<p>Julien’den ayrılır ayrılmaz Şövalye de Beauvoisis, hemen onun kim, neci olduğunu soruşturmaya başladı: Öğrenebildikleri doğrusu pek parlak değildi.</p>
		<p>Düello ettiği adamın kim olduğunu pek merak ediyordu; onu yoklamaya gitmesi uygun düşer miydi? Onun hakkında edinebildiği haberler, cesaret verici şeyler değildi.</p>
		<p>Tanığına, “Çok kötü iş!” dedi. “Mösyö Mole’ün bir yazıcısıyla düello ettiğimi, hem de arabacım kartlarımı çalmış diye düello etmek zorunda kaldığımı nasıl açıklarım! Doğrusu herkese gülünç düşme olasılığı yok değil.”</p>
		<p>Hemen o akşam Şövalye de Beauvoisis ile dostu, zaten pek efendiden bir delikanlı olan o Mösyö Sorel’in, Mole Markisi’nin yakın dostlarından birinin piçi olduğunu her yerde söylediler, çoğu kimseyi de inandırmakta güçlük çekmediler. Julien iyileşip de odasında geçirmek zorunda olduğu on beş gün içinde, genç diplomatla dostu, birkaç kere yoklamak lütfunda bulundular. Julien, operaya ömründe yalnız bir kere gittiğini onlara açık açık söyledi. Onlar da, “Nasıl olur?” dediler, “Başka nereye gidilir? İlk çıktığınız akşam gidip <em>Ory Kontu </em>operasını görmelisiniz.”</p>
		<p>Operada Şövalye de Beauvoisis, Julien’i, o zamanlar pek beğenilen şarkıcı Geronimo ile tanıştırdı.</p>
		<p>Julien, neredeyse Şövalye’ye yaranmaya çalışıyordu; onda gördüğü güvene, o esrarlı önemliliğe, genç adamın bencilliğine bayılıyordu. Ama Şövalye, tanıma şerefine eriştiği bir büyük soyluda böyle bir kusur var diye kekemeliğe özenirdi. Yoksul bir taşralının taklide çalışması gereken kusursuz davranışlarla insanı eğlendiren gülünçlüğün böyle bir tek kişide birleştiğini Julien o zamana kadar hiç görmemişti.</p>
		<p>Onu operada Şövalye de Beauvoisis’nin yanında görüyorlardı; öyle bir kimseyle ahbap olması, adının tanınmasına yardımcı oldu.</p>
		<p>Bir gün Mösyö Mole, Julien’e, “Demek ki,” dedi, “şimdi de Franche-Comté eşrafından, benim yakın dostlarımdan birinin gayri meşru oğlu olmuşsunuz, öyle mi?”</p>
		<p>Böyle bir sözün çıkarılmasında kendisinin hiçbir kabahati olmadığını anlatmak isteyen Julien, “Bir kerestecinin oğluyla düello etmiş olmak, Mösyö de Beauvoisis’ye ağır gelmiş,” dedi.</p>
		<p>Mösyö Mole, onun sözünü kesti, “Biliyorum, biliyorum,” dedi, “bu söylenti benim de işime geliyor, gerisini artık bana bırakın. Ama sizden bir dileğim var; bu istediğimi yapmanız, ancak yarım saatinizi doldurur: Operada oyun olduğu her gün, saat on bir buçukta koridorlara gidip kibar seyircilerin çıkmasını seyredin. Siz daha taşralı tavırlarından iyice kurtulmadınız, bunların hiç kalmaması gerek; zaten bir gün bir iş çıkar, sizi büyük kimselerden birine gönderebilirim; onları hiç olmazsa bir görmeniz iyi olur. Siz operada gişedeki adamlara kendinizi tanıtın; biletleriniz hazırdır.”</p>
	</div>
</body>
</html>