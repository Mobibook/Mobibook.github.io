<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>15 <span class="inline">Acaba tuzak mı?</span></h2>
		<div class="epigraph">
			<p>“İnsanın büyük bir iş tasarlamasıyla o işi yapması arasında geçen zaman ne üzücüdür! İnsan ne boş korkulara düşer, ne kararsızlıklar geçirir! Elbette, ortaya yaşamını koymuştur. – Yok, daha da çoğunu, şerefini koymuştur.”</p>
			<p class="gap-writer">SCHILLER</p>
		</div>
		<p>Julien, “İş daha bir önem kazanıyor,” dedi. Biraz düşündükten sonra ekledi:</p>
		<p>“Ama içyüzü de ortaya çıkıyor. O güzel küçükhanım benimle kitaplıkta konuşabilirdi; Tanrı’ya şükür! Burada çok özgürüz. Marki, kendisine hesap sözü açarım diye korkup hiç uğramıyor. Buraya Mösyö Mole ile Kont Norbert’ten başka kimse girmez; onlar da bütün gün sokakta; konağa ne zaman girdiklerini kollamak kolay. Burada konuşabiliriz ama bir kral karılığını bile kendine çok görmeyecek kadar soylu olan yüce Mathilde, benim açık vermemi istiyor!</p>
		<p>İşin içyüzü ortada: Beni kötü bir duruma düşürmek, hiç olmazsa alaya almak istiyorlar. Önce beni mektuplarımla kıstırmayı düşündüler; oyuna gelip yazımla kendimi ele vermediğimi gördüler, gün gibi açık bir davranışta bulunmamı bekliyorlar. Bu cici beyler beni ya pek budala, ya kendini beğenmiş sanıyorlar. Ay ışığının en parlak olduğu bir gecede, yerden yedi-sekiz metre yüksek bir pencereye merdiven dayayıp çıkmak! Beni yalnız evdekiler değil, komşu konaklardan bile gören olur. Merdivene tırmanırken halimi bir görmeli!”</p>
		<p>Julien odasına çıktı, ıslık çalarak sandığını hazırlamaya başladı. Kararını vermişti: Kalkıp gidecek, yanıt bile vermeyecekti.</p>
		<p>Ama akıllıca verilmiş bu karar, gönlünü rahat ettiremiyordu. Sandığını kapadıktan sonra birdenbire, “Ya,” dedi, “Mathilde’in yazdıkları oyun değil de doğruysa? Olur a! Öyleyse benim kalkıp gitmem onun gözünde korkaklığın, alçaklığın son derecesi olur. Ben öyle soylu bir aileden değilim; kimse hatır için, benim büyük erdemlerim olduğunu varsaymaz; ben değerimi hareketlerimle kanıtlamalıyım.”</p>
		<p>Bir çeyrek saat odasında dolaşıp düşündü durdu. Sonunda, “İnkâr etmek neye yarar?” dedi, “Ben onun gözünde alçağın biri olacağım. Ben yalnız kibarlar çevresinin en parlak kızını, evet, Retz Dükü’nün balosunda söyledikleri gibi en parlak kızını elden kaçırmakla kalmayacağım; bir dük oğlu olan, yarın kendi de bir dük olacak Croisenois Markisi’nin benim uğruma feda edildiğini görme zevkine, bu ulu zevke de elveda demem gerekecek. Bende bulunmayan bütün erdemlere erişmiş sevimli bir delikanlı: hazırcevaplık, soyluluk, zenginlik...</p>
		<p>Bu vicdan azabı ömrümün sonuna kadar yakamı bırakmaz; Mathilde’i elden kaçırdığım için değil, kızdan bol ne var? Ama, ihtiyar Don Diègue’in<a class="si-noteref" href="#f104" id="ref_f104">104</a> söylediği gibi: ‘... Onur bir tanedir!’</p>
		<p>Ben ise önüme çıkan ilk tehlikeden kaçıyorum, bunun su götürür yeri yok. Mösyö de Beauvoisis ile düello etmek bir tehlikeye atılmak değil, bir oyuna girişmekti. Bu seferki, büsbütün başka. Ama bir uşak bana ateş edebilirmiş; bu, tehlikelerin en hafifi. Ben onurumu, saygınlığımı iki paralık edebilirim.”</p>
		<p>Gaskonyalı ağzı ile neşeli neşeli, “Evlat,” dedi, “iş ciddileşiyor. İşin içine ‘yiğitlik’ giriyor. Kaderin benim gibi adsız sansız dünyaya getirdiği bir zavallı yoksul, böyle bir fırsatı bir yol elden çıkardı mı, bir daha bulamaz; talihin gene güldüğü olur, ama aşağı türden mutluluk verir...”</p>
		<p>Uzun süre düşündü, hızlı hızlı yürüyor, ara sıra birden duruyordu. Odasına Kardinal de Richelieu’nün pek güzel mermer bir büstü konulmuştu; istemeye istemeye gözü ona takılıyordu. Lambanın ışığı altında parlayan bu büst, Julien’e sanki sert sert bakıyor, Fransızların yaradılışında doğal olarak bulunan ataklığı onda görmediği için sanki ayıplıyor, çıkışıyordu. “Ey ulu adam! Ben senin zamanında dünyaya gelseydim hiç kararsızlık geçirir miydim?”</p>
		<p>Julien en sonunda, “İşin en kötü biçimini ele alalım, bütün bunların bir tuzak olduğunu varsayalım; ama böyle bir tuzak, bir genç kız için pek iyi bir şey olmaz, onun da adını kirletir. Benim susacak bir adam olmadığımı bilirler. Beni öldürmeleri gerekir. Ama bu 1574’te, Boniface de La Mole’ün zamanında olabilirdi; bugünkü Mole Markisi bunu göze alamaz. O adamlar artık eskisi gibi değil. Matmazel Mole’ü çekemeyenler çok; yarın dört yüz salon onun yüz karası olduğu sözleriyle çınlar, herkes sevinir!..</p>
		<p>Beni çevresindekilere yeğlediğini belli etmesi uşakların ağzına düştü, onların dedikodusunu kendi kulağımla duydum...</p>
		<p>Hem kendi elyazısıyla mektupları var!.. Benim onları üzerimde taşıdığımı sanabilirler. Beni Mathilde’in odasında bastırıp mektupları elimden alacaklar. Karşıma iki, üç, dört kişi, belki de daha çoğu çıkar. Ama o adamları nereden bulurlar? Paris’te sır saklayacak emir kulu bulmak kolay mı? Adaletin eline düşmekten ödleri kopar... Ama Caylus’ler, Croisenois’lar, Luz’ler yok değil ya! Beni bastıracakları ânı, aralarında benim şaşırıp alık alık bakacağımı düşünmek pek hoşlarına gitmiştir de onun için bu işe girişmişlerdir. Dikkat et, yazıcı bey, Abélard’ın haline düşmeyesin!</p>
		<p>Öyle ama beyler, ben de durmam ya, yüzlerinizde benim de izlerim kalır; ben de Pharsalos’ta, Caesar’ın askerleri gibi yüzünüzü, gözünüzü parçalarım... Mektuplara gelince, onları da güvenilir bir yere korum.”</p>
		<p>Julien, son aldığı iki mektubun birer kopyasını çıkardı, kütüphaneye, Voltaire’in kitaplarından birinin arkasına sakladı; asıllarını da kendi eliyle postaya götürdü.</p>
		<p>Döndüğünde şaşıp dehşete kapılarak, “Ne büyük bir delilik bu yaptığım,” dedi. Bir çeyrek saatten beri, o akşam göreceği işi unutur gibi olmuş, onunla böyle yüz yüze gelmemişti.</p>
		<p>“Ama kabul etmezsem sonra kendi kendimden iğreneceğim! Bütün ömrümde bu iş içimde bir düğüm diye kalacak; böyle bir kuşku da benim için felaketlerin en acısı olur. Amanda’nın âşığına ses çıkarmadım diye içim içimi yemedi mi? Bana öyle geliyor ki açıkça bir cinayet işlersem daha kolaylıkla unutur, bağışlarım, bir kere açıkça söyler, ondan sonra da aklımdan silerim.</p>
		<p>Kaderim, talihim, beni Fransa’nın en ünlü adlarından birini taşıyan bir adamın karşısına rakip diye çıkarsın da, ben gönülden ona pes diyeyim. Olacak iş mi? Doğrusu, gitmemek alçakça bir iş olur.” Ayağa kalkarak, “Karar verilmiştir,” dedi... “Zaten kız da pek güzel. Bu yaptığı bir hainlik değilse, benim uğruma amma da delilik ediyor!.. Yok, bir alaysa, alayı ciddileştirmek benim elimde beyler, göreceksiniz, ben de bundan kaçınmayacağım.</p>
		<p>Ya ben odaya girer girmez kollarımı bağlarlarsa? Olabilir a! Belki bunun için önlem almışlar, ustalıklı bir tuzak kurmuşlardır!”</p>
		<p>Sonra gülerek, “Bu da düello gibi,” dedi, “bizim eskrim öğretmeni ‘İlk saldırıya karşı koymanın yolu vardır, ama Tanrı, işin sonu gelsin diye, iki taraftan birine nasıl karşı konacağını unutturur,’ diyor. Ben onlara işte bunlarla karşılık veririm.”</p>
		<p>Cebinden tabancasını çıkardı; barutu daha taze olduğu halde boşaltıp yeniden doldurdu.</p>
		<p>Beklemekle geçirilecek daha çok vakit vardı; Julien, bir iş olsun diye, oturup Fouqué’ye mektup yazdı:</p>
		<div class="letter">
			<p>Dostum, bu zarfın içindeki mektubu, ancak bir kaza olduğunu, benim başıma garip şeyler geldiğini duyarsan aç. O zaman sana gönderdiğim yazıdaki insan adlarını sil, sekiz suret çıkarıp Marsilya, Bordeaux, Lyon, Bruxelles vb. gazetelerine gönder; on gün sonra bu yazıyı bastırt, ilk nüshayı Mole Markisi’ne gönder; on beş gün sonra da geri kalan nüshaları geceleyin Verrières sokaklarına at.</p>
		</div>
		<p>Fouqué’nin ancak bir kaza haberi alırsa açacağı o yazı, Julien’in savunmasıydı; bunu bir köylü ağzıyla kaleme aldı, Matmazel Mole’ü elden geldiğince lekelememeye çalıştı; ama durumu da olduğu gibi anlattı.</p>
		<p>Julien zarfı kapatırken, akşam yemeği zili de çaldı; bunu duyunca Julien’in yüreği oynadı. Yazdığı hikâyeye kapılmış olan hayali hep kanlı olaylar uyduruyor; ölüm sahneleri hatırına getirip korkutuyordu. Julien’i uşaklar yakalıyor, iplerle sımsıkı bağlıyor, ağzına da bir mendil tıkayıp bodruma atıyorlar... Orada bir uşak başından ayrılmıyor... Ailenin onuru bu işin kanla, ölümle bitmesini gerektirirse hiç iz bırakmadığı söylenen zehirler ne güne duruyor? Julien hastalıkla öldü diye odasına çıkarırlar, olur biter...</p>
		<p>Bir tiyatro yazarı gibi, kendi uydurduğu hikâyeden kendi de heyecanlanan Julien, yemek odasına girdiği zaman gerçekten korku içindeydi. Resmî giysilerini giymiş uşaklara birer birer bakıyor, onların yüzlerinden anlamaya çalışıyordu. “Acaba bu akşamki işe hangileri seçildi?” diyordu. “Bu ailede III. Henri sarayının anıları o kadar canlı, onların o kadar sözü oluyor ki, bu adamlar, kendilerine bir hakaret olduğunu sanıp sınıflarının öteki adamlarından daha çok cesaret gösterebilirler.” Matmazel Mole’e bakıp onun gözlerinde, ailesinin kararını okumaya uğraştı; kızın benzi uçuktu, yüzüne de Ortaçağ adamlarının hali, tam o hal gelmişti. Julien onu hiç bu kadar gururlu görmemişti. Mathilde o anda gerçekten çok güzel, karşısındakinin yüreğinde büyük bir saygı, korku duygusu uyandıran bir kızdı. Julien ona neredeyse âşık oldu. İçinden, “<em>Pallida morte futura </em>(benzinin uçukluğu, büyük işler tasarladığını gösteriyor)” dedi.</p>
		<p>Yemekten sonra, kendini sakin gibi gösterip bahçede uzun uzun dolaştıysa da, Matmazel Mole onun yanına gelmedi. Oysa o sırada onunla konuşmak, Julien’i büyük bir yükten, acıdan kurtaracaktı.</p>
		<p>Niçin kabul etmeyelim: Korkuyordu. Bir iş görmeye karar vermiş olduğu için kendini, hiç utanma duymadan, bu korku duygusuna bırakmıştı. “İşbaşında kendimde gerekli cesareti bulayım da şimdi korkmuşum, ne çıkar?” diyordu. Gidip durumu bir kolaçan etti, merdivenin ağır olup olmadığına baktı.</p>
		<p>Gülerek, “Merdivenin benim alın yazımla bir bağlantısı var!” dedi. “Verrières’de de kullanmak gerekti, burada da. Ama ikisi arasında ne fark var!” İçini çekerek, “O zaman, kendisi için hayatımı tehlikeye koyduğum kadından da çekinmek zorunda değildim, tehlike de bu seferkine hiç benziyor muydu?”</p>
		<p>Mösyö de Rênal’in bahçesinde öldürülseydim, onuruma leke sürülmezdi. Benim ölümümün anlaşılmaz bir şey olduğunu söyleyip hesap sormak kolay olurdu. Oysa bu akşam beni öldürürlerse Chaulnes konağının, Caylus konağının, Retz konağının salonlarında, kısacası her yerde kim bilir ne kötü hikâyeler uydurulup söylenir. Benim adım tarihe bir canavar adı diye geçer.”</p>
		<p>Gülüp kendi kendisiyle alay ederek, “Tarihe, yani iki-üç yıl için,” dedi. Ama bu düşünce onu eziyordu. “Ben ölürsem, suçsuz olduğumu nasıl ispatlayabilirim? Fouqué’nin o yazdığım yergiyi bastırdığını varsayalım, o da bir alçaklık olur. Ben bir eve kabul olunayım, orada gördüğüm iyi davranışa, övgülere, iyiliklere karşılık, orada olup bitenler üzerine bir yergi çıkarayım, kadınların namusuna saldırayım! Aldanmak bundan bin kat hayırlı olur!”</p>
		<p>Julien o akşamı binbir acı içinde geçirdi.</p>
	</div>
	<div class="si-footnotes">
		<div class="si-footnote" id="f104"><a class="si-backref" href="#ref_f104">104</a><span>. Corneille’in <em>Le Cid</em> adlı tragedyasının kahramanlarından biri. (Ç.N.)</span></div>
	</div>
</body>
</html>