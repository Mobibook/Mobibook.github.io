<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>35 <span class="inline">Bir fırtına</span></h2>
		<div class="epigraph">
			<p>“Tanrım! Bana da biraz bayağılık ver!”</p>
			<p class="gap-writer">MIRABEAU</p>
		</div>
		<p>Gönlü düşüncelere dalmış, Mathilde’in gösterdiği ateşli şefkate ancak yarı karşılık veriyordu. Sessiz, gamlı bir görünümü vardı. Asıl bu görünümüyle kızın gözüne büyük, tapınırcasına sevilmeye değer görünüyordu. Mathilde, Julien’in, gururun bilinmedik bir cilvesine kapılıp durumu altüst etmesinden korkuyordu.</p>
		<p>Hemen her sabah, Rahip Pirard’ın konağa geldiğini görüyordu. Julien, Marki’nin ne gibi niyetler beslediğini, Rahip Pirard’ın sözlerinden sezmiş olamaz mı? Hem kim bilir, belki Marki, aklına esmiş, ona mektup yazmıştır. Böyle büyük bir mutluluktan sonra Julien’in hâlâ somurtmasına ne anlam verilebilirdi? Mathilde bunu kendisinden sormayı göze alamadı.</p>
		<p>Göze alamadı, evet, Mathilde! O andan sonra Julien’e karşı beslediği duyguya, anlaşılmaz, beklenmedik, yılgınlığa benzer bir şey karıştı. Hayran olduğu Paris’in o aşırı uygarlığı içinde büyümüş bir kimse, tutkuya, çılgınca aşka ne kadar kapılabilirse Mathilde’in o kuru ruhu da o kadar kapılmıştı.</p>
		<p>Julien, ertesi sabah erkenden Rahip Pirard’ın evine gitmişti. En yakın konak yerinden kiralanmış, kırık dökük bir yol arabasını sürükleyen bir çift beygir avluya girdi.</p>
		<p>Rahip Pirard homurdana homurdana, “Artık size böyle araba yaraşmaz,” dedi. “Mösyö Mole size yirmi bin frank hediye ediyor; bu parayı bir yıl içinde harcamanızı istiyor, ama kendinizi elden geldiğince gülünç duruma düşürmemeye çalışmanızı söyledi. (Bir delikanlıya bu kadar büyük para verilmesi, Papaz’ın gözünde, onu günaha sürüklemekten başka bir işe yaramazdı.)</p>
		<p>Marki diyor ki: Mösyö Julien de La Vernaye, bu parayı babasından aldığını söyleyecek. Babasının kim olduğunu anlatmasına gerek yok. Mösyö Vernaye, kendisine çocukluğunda bakmış olan Verrières’li keresteci Mösyö Sorel’e bir hediye göndermeyi de belki uygun bulur... Bunlar Marki’nin sözleri. Mösyö Sorel’e hediye göndermek işini ben üzerime alırım. Mösyö Mole’ü, o iliklerine kadar Cizvit Rahip de Frilair’le anlaşmaya da sonunda razı edebildim. Onun arkası bizimkinden kuvvetli çıktı. Uzlaşmamızın söze dökülmemiş koşullarından biri de, Besançon’u elinde çeviren o adamın sizi soylu bir ailenin çocuğu diye kabul edip tanıtması olacak.”</p>
		<p>Julien heyecanına gem vuramadı, Rahip’in boynuna atıldı, soylu bir babanın oğlu diye tanınması işine artık olmuş bitmiş gözüyle bakıyordu.</p>
		<p>Rahip Pirard onu iterek, “Ne çirkin şey!” dedi, “Bu züppe işi benbenlik de ne oluyor?.. Gelelim Sorel ile oğullarına; ben onlara, kendi adıma beş yüz frank yıllık bağlarım, hoşnut kaldığım sürece de bu parayı her birine veririm.”</p>
		<p>Julien ağırbaşlı, gururlu tavrını takınmıştı. Oldukça kapalı, kendini hiçbir şeye bağlamayacak sözlerle teşekkür etti. İçinden, “Yoksa,” diyordu, “ben gerçekten bir soylunun, o müthiş Napoléon’un bizim dağlara sürdüğü bir soylunun nikâhsız bir kadından doğmuş oğlu muyum?..” Her an bu düşünce ona daha akla yakın geliyordu. “Babama karşı duyduğum kin de bunu kanıtlamaz mı? Babadan tiksinmek, canavar yaradılışlı insanların işidir; babam, gerçek babam değilse, ben öyle bir canavar olmaktan kurtuldum demektir!”</p>
		<p>Julien’in kendi kendine böyle konuşmasından birkaç gün sonra, ordunun en parlak alaylarından biri olan 15. Süvari Alayı, Strasbourg eğitim alanında, savaş düzeninde dizilmişti. Sayın Şövalye de La Vernaye, Alsace’ın en güzel atına, kendisine tam üç yüz altına mal olan atına binmişti. Adını bile duymadığı bir alayın kayıtlarından başka hiçbir yerde asteğmenlik etmeden doğrudan doğruya teğmen oluvermişti.</p>
		<p>Duyguya, heyecana kapılmadığını gösteren tavrı, o sert, hemen hemen hayvanca bakışları, benzinin uçukluğu, hiçbir şeyle kaybolmayan soğukkanlılığı, daha ilk günden onu tanıtmaya başlamıştı. Az bir zaman geçti, kusursuz, ölçülü inceliği, gerek tabanca gerek kılıç kullanmaktaki ustalığı (bu erdemi öyle pek yapmacıklığa düşmeden göstermişti), kimsede onunla yüksek sesle alay etme hevesi bırakmadı. Beş-altı günlük bir kararsızlık döneminden sonra alayda hemen herkes ona dostluk, yakınlık gösteriyordu. Şakacı yaşlı subaylar, “Bu delikanlıda her şey var, yalnız gençlik yok!” diyorlardı.</p>
		<p>Julien, Mösyö Chélan’a, artık oldukça yaşlanmış olan eski Verrières Papazı’na bir mektup yazdı:</p>
		<div class="letter">
			<p>Ailemin beni zenginleştirmesine neden olan olayları elbette duymuşsunuzdur; bunu sevinçle karşıladığınızdan hiç kuşkum yok. Size beş yüz frank yolluyorum; bu parayı, vaktiyle benim de çektiğim yoksulluktan kurtulamamış olan zavallılara, vaktiyle bana yardım ettiğiniz gibi bugün de kendilerinden yardımınızı esirgemediğiniz yoksullara, sessizce, benim adımı söylemeden dağıtmanızı dilerim.</p>
		</div>
		<p>Julien’in gözlerini bürüyen, kendini beğenmişlik değil, yükselme tutkusuydu. Ama gene de dış görünüşe aldırmazlık etmiyordu. Atları, üniformaları, adamlarının üstü başı, bir büyük İngiliz soylusunun bile göğsünü germeye yetecek bir düzenlilik gösteriyordu. Gerçi kayırmayla teğmen olmuştu; ama o rütbeye atandığının daha ikinci günü, bütün büyük generaller gibi en geç otuzunda başkomutanlığa erebilmek için, yirmi üçünde teğmenliği aşmak gerektiğini hesaplıyordu. Şandan, ünden, bir de oğlundan başka düşüncesi yoktu.</p>
		<p>Julien, böyle en ateşli yükselme tutkusu heyecanlarıyla yandığı bir sırada, La Mole konağının genç uşaklarından birinin geldiğini görüp şaşırdı. Bu adam Mathilde’den bir mektup getirmişti:</p>
		<div class="letter">
			<p>Her şey bitti. Hemen gelin, yetişin, her şeyi göze alın, izin vermezlerse kaçın, Paris’e varır varmaz beni ... Sokağının ... numaralı evinin küçük bahçe kapısı yanında bekleyin... Ben gelir, sizinle konuşurum; belki sizi bahçeye alabilirim. Her şey bitti. Bana öyle geliyor ki hiçbir umut da kalmadı; ama bana güvenebilirsiniz, benim en kara günde de gene size bağlı, gene yürekli olduğumu göreceksiniz. Sizi seviyorum.</p>
		</div>
		<p>Julien, birkaç dakikada albaydan izin alıp Strasbourg’dan yola çıktı; ama içini kemiren dayanılmaz merak, Metz’den öte, gene atla gidebilmesine engel oldu. Bir yolcu arabasına atladı; inanılmaz bir hızla yol alıp Mathilde’in söylediği yere, La Mole konağının küçük bahçe kapısı yanına vardı. Kapı açılır açılmaz Mathilde, ayıp mayıp düşünmeden, onun kollarına atıldı. Çok şükür ki daha sabahın beşiydi de sokakta kimseler yoktu:</p>
		<p>“Her şey bitti; babam, gözyaşlarıma dayanamayacağından korkarak, perşembe gecesi çıktı gitti. Nereye? Kimse bilmiyor. Bu mektubu bırakmış, okuyun.”</p>
		<p>Arabaya binip Julien’in yanına oturdu.</p>
		<div class="letter">
			<p>Her şeyi bağışlarım, ama sizi, zengin olduğunuz için baştan çıkarmak tasarısını bağışlayamam. Zavallı kızım, işte gerçek bu. Size şerefim üzerine yemin ediyorum, o adama varmanıza hiçbir zaman göz yummayacağım. Fransa sınırları dışında, daha iyisi Amerika’da yerleşip oturmaya razı olursa ona yılda on bin frank veririm. Onun hakkında bilgi edinmeye çalıştım; gelen yanıtı okuyun. Madam de Rênal’e mektup yazıp sormamı bana o küstah, kendi söyledi. O adamla ilgili bir şey yazacak olursanız bir satırını bile okumam. Paris’ten de sizden de tiksindireceksiniz. Bundan sonra olup biteceklerden kimseye bir şey sızdırmayın. O alçak adamdan açıkça vazgeçerseniz, bir babaya kavuşursunuz.</p>
		</div>
		<p>Julien, soğukkanlılıkla sordu:</p>
		<p>“Hani Madam de Rênal’in mektubu?”</p>
		<p>“İşte. Vermek için biraz hazırlanmış olmanı daha doğru buldum.”</p>
		<div class="letter">
			<p>Dinin de, ahlakın da buyruklarına borçlu olduğum görev, beni bu ağır işe girişmek, size bunları yazmak zorunda bırakıyor. Birine kötülük ediyorum, ama buna, dinlenmemesi günah olacak bir vicdan buyruğuna uyarak, daha büyük bir kötülüğün önüne geçmek için katlanıyorum. Bu anda duyduğum acı, görev duygusundan üstün gelmemelidir. Hakkında bütün gerçeği söylememi istediğiniz adamın yaptıkları pek karışık, üstelik şeref ile namus kavramlarına pek aykırı göründü. Gerçeğin bir kısmını örtbas etmek daha uygun bulundu; gerek akıl, gerekse din öyle buyuruyordu. Ama mademki onun içyüzünü öğrenmek istiyorsunuz, bildiğimi sizden gizlememek borcumdur: O adamın davranışları, benim anlatabileceğimden daha da çirkindir. Hem yoksul hem de açgözlü olduğu için, zayıf, zavallı bir kadını baştan çıkararak kendine önemli bir yer edinmek, ortaya çıkmak istedi. Mösyö J...’in din, iman tanımadığını belirtmek zorunda olduğumu da söylemek boynumun borcudur. Elimi vicdanıma koyup düşününce, o adamın girdiği evde başarı kazanmak için kullandığı çarelerden birinin, o evde en çok sözü geçen kadını baştan çıkarmak olduğuna inanmak zorundayım. Biricik isteği, evin efendisini de parasını da ele geçirmektir, ama çıkar aramaz gibi gözükerek, birtakım roman cümleleri okuyarak bu isteğini gizler. Bu evden çıkınca da orayı yıkıntıya çevirir, vicdanları sonsuz acılar içinde bırakır vs. vs.</p>
		</div>
		<p>Yer yer gözyaşlarıyla yarı silinmiş olan bu oldukça uzun mektup, Madam de Rênal’in kendi elyazısıyla yazılmıştı; hem de her zamankinden daha fazla özenle kaleme alınmıştı. Julien onu okuduktan sonra, “Doğrusu Mösyö Mole’e bir şey demeye dilim varmaz,” dedi. “Haklı. Akıllıca davranıyor. Hangi baba kalkar da kızını öyle bir adama verir? Hoşça kal.”</p>
		<p>Julien, arabadan atlayıp sokağın başında bıraktığı yol arabasına bindi. Mathilde’i unutmuş gibi gözüküyordu; kız onun arkasından gideyim, dedi ama dükkâncılar birer birer kapılarının önünde gözükmeye başlamışlardı, hepsi de onu tanırlardı, bunun için hemen bahçeye girmek zorunda kaldı.</p>
		<p>Julien, Verrières’ye yollanmıştı. Bu hızlı gidiş sırasında Mathilde’e mektup yazmayı tasarlamıştı, ama kâğıdın üzerine okunmaz birtakım çizgilerden başka bir şey yazması olanaksızdı.</p>
		<p>Verrières’ye bir pazar sabahı vardı. Hemen silahçı dükkânına koştu; silahçı onu yeni parlak görevinden dolayı kutladı. Herkes ondan söz ediyordu.</p>
		<p>Julien, bir çift tabanca istediğini ona güçbela anlatabildi. Sonra silahçıya tabancaları doldurttu.</p>
		<p>Kilisenin çanı üç kez vurmuştu; Fransa köylerinde bunun ne olduğunu herkes bilir, çanın sabahleyin başlayıp çeşit çeşit sesler çıkardıktan sonra böyle üç kez vurması pazar ayininin başladığını haber verir.</p>
		<p>Julien, Verrières’nin yeni kilisesine girdi. Yapının bütün yukarı pencereleri al perdelerle kapatılmıştı. Julien, Madam de Rênal’in oturduğu sıranın birkaç adım arkasındaydı. Ona baktı, ateşli bir inançla dua ettiğini gördü. Bir zamanlar kendini pek sevmiş olan o kadını görmek Julien’in kolunu öyle titretti ki, önce tasarısını gerçekleştirmek isteğinden vazgeçer gibi oldu. “Yapamam,” diyordu, “olamaz bu.”</p>
		<p>O sırada duayı okuyan genç papaz, <em>élevation</em><a class="si-noteref" href="#f128" id="ref_f128">128</a> çanını çaldı. Madam de Rênal başını eğdi, bir an başı, atkının kıvrımları arasında gizli kaldı. Julien artık onu deminki gibi iyi göremiyor, anıları deminki canlılıkla uyanmıyordu; bir el ateş etti, tutturamadı; bir daha ateş etti, kadın düştü.</p>
	</div>
	<div class="si-footnotes">
		<div class="si-footnote" id="f128"><a class="si-backref" href="#ref_f128">128</a><span>. Hıristiyan ayininde papazın hamursuz ile şarabı yükseğe kaldırdığı an. (Ç.N.)</span></div>
	</div>
</body>
</html>