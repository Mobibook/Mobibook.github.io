<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>6 <span class="inline">İç sıkıntısı</span></h2>
		<div class="epigraph">
			<p>“<em>Non so più cosa son,</em></p>
			<p><em>Cosa faccio.</em>”<a class="si-noteref" href="#f13" id="ref_f13">13</a></p>
			<p class="gap-writer">MOZART, <em>Figaro’nun Düğünü</em></p>
		</div>
		<p>Madam de Rênal, yanında erkek bulunmadığı zaman içinden gelen tez canlılık ve incelikle salonun bahçeye açılan camlı kapısından daha yeni çıkmıştı ki, sokak kapısının dışında durmuş, daha çocuk denebilecek kadar genç bir köylünün yüzünü gördü. Son derece uçuk benizli olan ve ağladığı anlaşılan bu küçük köylünün sırtında bembeyaz bir mintan vardı; lacivert tüylü havlu kumaştan tertemiz ceketini de koluna almıştı.</p>
		<p>Teni öyle beyaz, bakışları öyle tatlıydı ki, hayalinde olaylar yaratmayı seven Madam de Rênal, onun, Belediye Başkanı’ndan büyük bir dilekte bulunmak için kıyafetini değiştirerek gelmiş bir kız olduğunu bile düşündü. Sokak kapısının önünde durmuş, elini zile götürmeye çekinen bu zavallıcığa acıdı; kapıya doğru yürüdü. Madam de Rênal, eve bir eğitmen geleceği için duyduğu kederi bir an unutmuştu. Kapıya doğru dönmüş olan Julien, onun geldiğini görmüyordu. Kulağının ta yanında tatlı bir sesin, “Burada ne arıyorsunuz yavrum?” dediğini duyunca yüreği oynadı. Hemen dönüverdi. Madam de Rênal’in bakışında öylesine bir bağışlayıcılık vardı ki Julien’in çekingenliği biraz olsun azaldı. Julien, bu kadının güzelliğiyle şaşırmıştı; her şeyi, oraya niçin geldiğini bile unuttu. Madam de Rênal, bir daha sordu. Neden sonra Julien, gözyaşlarını elinden geldiğince kurulayarak, “Hoca olmak için gelmiştim Madam,” diyebildi.</p>
		<p>Madam de Rênal donakaldı, birbirlerine pek yakındılar, bakışıyorlardı. Julien, o kadar iyi giyinmiş bir kimsenin, hele o kadar göz kamaştırıcı tenli bir kadının kendisine böyle tatlı bir eda ile söz söylediğini hiç görmemişti. Madam de Rênal, bu genç köylünün az önce upuçuk, şimdi ise pespembe yanaklarında duruvermiş olan gözyaşlarına bakıyordu. Az sonra gülmeye, bir genç kız neşesiyle gülmeye başladı; kendi kendisiyle eğleniyor, mutluluğunu bir türlü kavrayamıyordu. Oğullarını azarlayıp dövmeye gelecek pis, kılıksız bir rahip sandığı eğitmen demek bu çocukcağızdı! Sonunda, “Nasıl?” dedi. “Siz Latince mi biliyorsunuz, Mösyö?”</p>
		<p>Bu “Mösyö” sözü Julien’i o kadar şaşırttı ki, bir an düşündürdü. Çekine çekine, “Evet, Madam,” dedi.</p>
		<p>Madam de Rênal, öyle bir sevinç içindeydi ki, Julien’e, “Benim zavallı çocuklarımı çok paylamazsınız ya?” demeye cesaret etti.</p>
		<p>Julien şaşkınlıkla sordu:</p>
		<p>“Onları paylamak mı? Neden?”</p>
		<p>Biraz suskunluktan sonra Madam de Rênal, heyecanı her an artan bir sesle, “Onlara iyi davranacaksınız, bana bu konuda söz veriyorsunuz, değil mi Mösyö?” dedi.</p>
		<p>Kendisine böyle önem verilerek hem de bu kadar iyi giyimli bir hanım ağzından “Mösyö” denmesi, Julien’in umduklarının çok üstündeydi: O, gençliğinde kurduğu bütün tatlı hayallerinde, ancak sırtına güzel bir üniforma giydikten sonra, ağırbaşlı bir hanımın kendisine söz söylemeye tenezzül edebileceğini düşünmüştü. Madam de Rênal ise Julien’in ten güzelliğine, iri kara gözlerine, serinlemek için başını alandaki çeşmenin oluğuna daldırdığında her zamankinden daha kıvırcık olan zarif saçlarına kapılıvermişti. Sertliği ve somurtkanlığı ile çocuklarını ürküteceğini düşünerek üzüldüğü o tehlikeli eğitmenin böyle çekingen bir kıza benzediğini görünce pek sevinmişti. Önceden korktuğuyla şimdi gördüğü arasındaki karşıtlık, düşünceleri hep tekdüze sürüp giden Madam de Rênal için büyük bir olay oldu. Sonunda şaşkınlığı geçip kendine geldi. Kapının önünde, yanında sanki soyunmuş, dökünmüş gibi duran bir gençle birlikte olduğunu düşünüp şaşaladı. Oldukça sıkılmış bir halle, “Haydi içeri girelim, Mösyö,” dedi.</p>
		<p>Madam de Rênal, bütün ömrü boyunca, hiçbir hissin kendisini bu kadar derin bir heyecana düşürdüğünü, son derece çarpıntılı korkulardan sonra gözlerinin önünde böyle zarif bir yüz belirdiğini görmemişti. Demek ki özene özene bakıp büyüttüğü şirin çocukları pis ve homurdanıcı bir papazın eline düşmeyecekti. Avluya girer girmez döndü, arkasından utanarak gelen Julien’e baktı. Bu kadar güzel bir ev görmek onu bir kat daha şaşırtmıştı; bu hali de Madam de Rênal’in gözünde başka bir hoşluk oldu. Madam de Rênal gözlerine inanamıyordu, hele eğitmenin sırtında siyah bir elbise olmamasına bir türlü akıl erdiremiyordu. Bu yeni öğrendiği şey onu o kadar mutlu kılmıştı ki, yanılmış olmaktan korkuyordu, bütün bunlar yalan çıkarsa belki hayatına mal olabilirdi. Yine durup sordu:</p>
		<p>“Doğru mu, Mösyö, siz Latince mi biliyorsunuz?”</p>
		<p>Bu sözler Julien’in ağrına gitti ve bir çeyrek saatten beri içinde yaşadığı büyüyü bozdu. Soğuk bir tavır takınmaya çalışarak, “Evet, Madam,” dedi; “ben Papaz Efendi kadar Latince bilirim, üstelik bazen Papaz Efendi, benim kendisinden daha iyi bildiğimi söylemek inceliğinde bile bulunur.”</p>
		<p>Madam de Rênal, kendisinden iki adım ötede duran Julien’in tavrında bir zalimlik gördü. Biraz daha yaklaştı ve fısıldar gibi, “İlk günler,” dedi, “derslerini bilmeseler bile, çocukları dayağa çekmeyeceksiniz, değil mi?”</p>
		<p>Böyle güzel bir hanımın bu pek tatlı ve sanki yalvaran edası, Julien’e, Latince bilir diye tanınmaya verdiği önemi unutturdu. Madam de Rênal’in yüzü, kendi yüzünün ta yanındaydı, bir kadının yaz elbiselerinden yayılan kokuyu, zavallı bir köylü için pek şaşılacak bir şey olan bu kokuyu duydu. Son derece kızardı, içini çekerek ve kendinden geçer gibi bir sesle karşılık verdi:</p>
		<p>“Hiç kaygınız olmasın, Madam, her konuda emirlerinizi tutarım.”</p>
		<p>Ancak o anda, yani çocukları için duyduğu kaygı bütün bütün dağıldıktan sonradır ki Madam de Rênal, Julien’in olağanüstü güzelliğini fark etti; dikkatle baktı. Bu olağanüstü yüzün hemen hemen bir kadınınkini andıran çizgileri ve sıkılmışlık hali, zaten kendi de çekingen olan bu kadına hiç de gülünç gelmedi. Bir erkek güzelliğinde herkesin pek gerekli gördüğü erkekçe hal, onu korkutabilirdi. Julien’e, “Kaç yaşındasınız, Mösyö?” diye sordu.</p>
		<p>“Yakında on dokuzumu bitiriyorum.”</p>
		<p>Artık içine iyice güven gelmiş olan Madam de Rênal, “Büyük oğlum on birinde,” dedi, “size hemen hemen bir arkadaş olur, siz onu uslandırırsınız. Bir kere babası onu dövmeye kalkışmıştı, çocuk bütün bir hafta hasta yattı; babasının vurması da o kadar ağır değildi.”</p>
		<p>Julien içinden, “Benimle onun arasında ne büyük fark var!” dedi. “Babam beni daha dün dövdü. Zenginler ne de mutlu kişiler.”</p>
		<p>Madam de Rênal, eğitmenin ruhunda geçen en küçük değişiklikleri şimdiden sezmeye başlamıştı; onun bu hüzünlü halini sıkılganlık sandı ve cesaret vermek istedi:</p>
		<p>“Adınız nedir Mösyö?”</p>
		<p>Julien, bu soruştaki gizli edayı ve sırrı duyduysa da ne olduğunu iyice anlayamadı.</p>
		<p>“Bana Julien Sorel derler, Madam; daha ilk olarak yabancı bir eve girdiğim için titriyorum, koruyuculuğunuz ve ilk günlerde kusurlarımı bağışlamanıza ihtiyacım var. Ben hiç okula gitmedim, çok yoksulduk, akrabamdan Légion d’honneur üyesi cerrahbaşından, bir de Papazımız Mösyö Chélan’dan başka kimseyle konuşmadım. Mösyö Chélan, hakkımda tanıklık eder. Kardeşlerim beni her zaman dövdüler, benim için kötü şeyler söylerlerse inanmayın, kusurlarımı hoş görün Madam, hiçbir zaman kötü niyet beslemem.”</p>
		<p>Julien böyle uzun uzun anlatırken, bir yandan da Madam de Rênal’i incelediğinden, içine güven geliyordu. Bir kimsede doğal olarak bulunan son aşamasına varmış kibarlığın böyle bir etkisi vardır; hele bu nitelikle bezenmiş kimse, kibarlık göstermeye kalkmazsa! Kadın güzelliğinden pek iyi anlayan Julien, o anda, Madam de Rênal’in ancak yirmisinde olduğuna yemin edebilirdi. Aklına hemen yiğitçe bir düşünce geldi: onun elini öpmek. Ama bu düşüncesinden korktu; biraz sonra içinden, “Bu düşündüğümü yapmamak bir yüreksizlik olur; bu hareketten bana yarar gelebilir ve belki bu güzel hanımın, bıçkı başından daha yeni ayrılmış yoksul bir işçiye karşı duyduğu hafifseme de azalır.” Altı aydan beri pazar günleri bazı genç kızların ağzından duyduğu “güzel çocuk” sözü de Julien’i belki biraz yüreklendiriyordu. Julien böylece kendi kendisiyle çarpışıp dururken, Madam de Rênal ona ilk günlerde çocuklara nasıl davranması gerektiği konusunda uyarılarda bulunuyordu. Julien, kendini zorladığı için yine sapsarı olmuştu; sıkılmış bir tavırla, “Çocuklarınızı hiç, hiç dövmeyeceğim, Madam,” dedi; “bunun için size Tanrımın önünde söz veriyorum.”</p>
		<p>Bu sözleri söylerken Madam de Rênal’in elini tutup dudaklarına götürmek yürekliliğini gösterdi. Kadın bu davranışa şaşırdı ve düşününce kızdı da. Hava çok sıcak olduğundan kolu atkının altında çırılçıplaktı ve Julien’in elini dudaklarına götürmesiyle büsbütün açılmıştı. Biraz sonra Madam de Rênal içinden kendi kendini azarladı: Hemen kızmamıştı, en çok da buna canı sıkılıyordu.</p>
		<p>Dışarıda bir konuşma duyan Mösyö de Rênal, odasından çıktı; belediye dairesinde nikâh kıydığı günlerdeki görkemli, babaca tavırla, Julien’e, “Çocuklarla görüşmenizden önce size söylemem gereken şeyler var,” dedi.</p>
		<p>Julien’i bir odaya aldı; onları yalnız bırakmak isteyen Madam de Rênal’e de kalmasını söyledi. Kapıyı kapadıktan sonra koltuğa ağır ağır yerleşti:</p>
		<p>“Papaz bana sizin iyi bir genç olduğunuzu söyledi; bu evde herkes size saygılı davranacak; ben de hoşnut kalırsam sonra sizi bir işe yerleştiririm. Artık akrabanızdan olsun, ahbaplarınızdan olsun, kimseyle görüşmezsiniz, onların halleri benim çocuklarıma yaramaz. İşte size ilk aylığınız otuz altı frank; ama bunun bir meteliğini bile babanıza vermeyeceğinize yemin edeceksiniz.”</p>
		<p>Mösyö de Rênal, bu işte kendisinden daha kurnaz davranmış olan ihtiyara kızgındı.</p>
		<p>“Şimdi, Mösyö... Herkesin sizinle burada ‘Mösyö’ diye konuşmasını emrettim, siz de ağırbaşlı kimseler yanında bulunmanın iyiliklerini elbette bilirsiniz. Şimdi, Mösyö, çocukların sizi sırtınızda bu ceketle görmeleri doğru olmaz.”</p>
		<p>Sonra karısına dönüp sordu:</p>
		<p>“Uşaklar gördü mü?”</p>
		<p>Madam de Rênal, son derece düşünceli bir tavırla karşılık verdi:</p>
		<p>“Hayır, dostum.”</p>
		<p>“Peki!”</p>
		<p>Kendi redingotlarından birini, bu hale şaşıran Julien’e uzatıp, “Şimdilik bunu giyin,” dedi. “Haydi, kumaşçı Mösyö Durand’a gidelim.”</p>
		<p>Bir saatten fazla dışarıda kaldılar; Mösyö de Rênal, siyahlar giymiş yeni eğitmenle eve döndüğünde karısının az önceki yerinden kımıldamamış olduğunu gördü. Julien’e baktıkça Madam de Rênal, ondan korktuğunu unutuyor, içi rahatlıyordu. Julien onu düşünmüyordu; o anda ruhu, bir çocuk ruhundan başka bir şey değildi, üç saat önce titreyerek kiliseden çıktığından beri sanki yıllar geçmişti. Madam de Rênal’in neredeyse düşmanca baktığını fark etti ve elini öpmeye kalkışmakla onu kızdırmış olduğunu anladı. Ama şimdiye kadar giydiklerinden büsbütün başka elbiselere erişmenin verdiği gururla o kadar kendinden geçiyor, yine de sevincini belli etmekten o kadar çekiniyordu ki, her hareketinde bir terbiyesizlik, bir delilik vardı. Madam de Rênal ona şaşkınlıkla bakıyordu. Mösyö de Rênal, “Ağırbaşlı olun Mösyö,” dedi; “sonra çocuklara da ev halkına da kendinizi saydıramazsınız.”</p>
		<p>“Mösyö, bu yeni elbiselerin içinde huzursuzum; ben yoksul bir köylüyüm, bugüne kadar sırtıma hep o kısa ceketlerden giydim; izin verirseniz gidip de odama kapanayım.”</p>
		<p>Julien çıkınca Mösyö de Rênal, karısına, “Nasıl buldun?” dedi; “Bunu ele geçirmekle kazanmış olmadık mı?”</p>
		<p>Madam de Rênal, içten gelme denebilecek ve hiç kuşkusuz kendisinin de pek fark etmediği bir hareketle asıl düşüncesini kocasından gizledi.</p>
		<p>“Doğrusu ben bu köylüyü hiç de dediğiniz kadar olağanüstü bulmadım; övgülerinizle onu şımartacak, arsız edecek, bir aya da kalmaz kovacaksınız.”</p>
		<p>“Ne yapalım, kovarız, bize en çok yüz franga patlar, ama Verrières’liler de Mösyö de Rênal’in çocukları yanında bir eğitmen görmeye alışmış olurlar. Julien’i öyle işçi giysileriyle gezdirseydim, bu isteğimiz yerine gelmezdi. Onu kovarsak, şimdi kumaşçıdan kestirdiğim siyah takımı elbette geri alırız. Bu sırtındakini terzide hazır bulup sırtına giydirttim.”</p>
		<p>Julien’in o odada geçirdiği bir saatlik süre, Madam de Rênal’e bir an kadar kısa geldi. Yeni eğitmenin geldiğini haber almış olan çocuklar, annelerine birbiri arkasından sorular soruyorlardı. Sonunda Julien ortaya çıktı. Büsbütün değişmişti. Ağırbaşlılaşmıştı demek eksik olur; o ağırbaşlılığın ta kendisi olmuştu. Çocuklarla tanıştırıldı ve onlara, Mösyö de Rênal’e bile parmak ısırtan bir tavırla sözler söyledi. Söylevini şöyle bitirdi:</p>
		<p>“Ben buraya, size Latince öğretmeye geldim. Siz dersi ezberleyip okumak ne demek bilirsiniz. (Cebinden küçük boyda kara kaplı bir kitap çıkardı.) İşte Kutsal Kitap.<a class="si-noteref" href="#f14" id="ref_f14">14</a> Bu kitap, başlıca, İsa-el Mesih Efendimizin hayatını anlatır, yani Ahd-i Cedit<a class="si-noteref" href="#f15" id="ref_f15">15</a> dediğimiz bölümüdür. Ben size derslerinizi ezberletip dinleyeceğim, siz de ben dersimi biliyor muyum, ona bir bakın.”</p>
		<p>Çocukların en büyüğü olan Adolphe kitabı eline almıştı. Julien konuşmasını sürdürdü:</p>
		<p>“Rastgele bir yerini açın ve bir satırbaşından bana ilk sözcüğü söyleyin. Bize nasıl yaşamamız gerektiğini bildiren Kutsal Kitap’ı, siz beni durduruncaya kadar, ezberden okuyabilirim.”</p>
		<p>Adolphe, kitabı açıp bir sözcük seçti, Julien de bütün sayfayı, anadiliymiş gibi kolaylıkla ezbere okuyuverdi. Mösyö de Rênal, karısına kurula kurula bakıyordu. Babalarıyla annelerinin şaşkınlığını gören çocuklar, gözlerini fal taşı gibi açmışlardı. Bir uşak, salonun kapısına kadar geldi. Julien yine Latinceyi bırakmadı. Uşak önce olduğu yerde kaldı, sonra kaybolup gitti. Arası çok geçmeden Madam de Rênal’in hizmetçisiyle aşçı kadın kapının yanında gözüktüler; o zamana kadar Adolphe kitabı sekiz yerinden açmış, Julien de her seferinde aynı kolaylıkla ezbere okumuştu. Oldukça sofu, bön bir kadıncağız olan aşçı, yüksek sesle, “Tanrım kem gözlerden esirgesin, ne de şirin papaz!”<a class="si-noteref" href="#f16" id="ref_f16">16</a> dedi.</p>
		<p>Bu iş Mösyö de Rênal’in onuruna dokunmuyor değildi; eğitmeni sınava çekmek şöyle dursun, belleğinde birkaç tanecik olsun Latince araştırıyordu; en sonunda Horatius’un bir mısrasını hatırlayıp söyleyebildi. Latince olarak İncil’den başka bir şey bilmeyen Julien, kaşlarını çatarak karşılık verdi:</p>
		<p>“Tanrı’nın izniyle bir gün papaz olacağım, benim öyle dinsiz şairlerle uğraşmam doğru değildir.”</p>
		<p>Mösyö de Rênal, Horatius’undur diye bir sürü mısra daha okudu. Çocuklara Horatius’un kim olduğunu anlattıysa da çocuklar onun dediklerine kulak asmadılar. Onlar, hayran hayran Julien’e bakıyorlardı.</p>
		<p>Hizmetçiler hâlâ kapıda olduğundan, Julien sınavı biraz daha uzatmanın gerektiğini düşündü.</p>
		<p>“Şimdi,” dedi, “Mösyö Stanislas-Xavier de bana Kutsal Kitap’ın bir parçasını okutturacak.”</p>
		<p>Koltukları kabaran Stanislas, bir satırbaşından ilk sözcüğü yarım yamalak okudu, Julien de yine bütün sayfayı su gibi dinletti. Mösyö de Rênal’in zaferini tamamlamak ister gibi, tam Julien’in İncil okuduğu sırada, Normandiya atları sahibi Mösyö Valenod ile Kaymakam Mösyö Charcot de Maugiron içeri girdiler. O günkü hal, Julien’e “Mösyö”lük kazandırdı; uşaklarla hizmetçiler bile bunu ona çok görmediler.</p>
		<p>Akşam, bu harikayı görmek için, bütün Verrières kibarları Mösyö de Rênal’in evine koşuştu. Julien herkese karşılık veriyor, ancak sululuğa meydan vermemek için çatık kaşlılığını elden bırakmıyordu. Ünü, şanı kasabada o kadar çabuk yayıldı ki, birkaç gün sonra Mösyö de Rênal, onu ayartmalarından korkarak iki yıllık bir sözleşme imzalamayı öne sürdü; Julien, işi kesip atan bir tavırla, “Hayır,” dedi, “siz beni savmak isterseniz ben kalkıp gitmek zorunda kalırım. Sizi hiçbir yükün altına koymadan beni bağlayan bir sözleşme hakça bir şey değildir, razı olamam.”</p>
		<p>Julien, kendisini o kadar iyi kullandı ki, o eve geleli daha bir ay olmadan Mösyö de Rênal bile onu saymaya başladı. Kentin papazı, Mösyö de Rênal ile de, Mösyö de Valenod ile de dargın olduğundan, Julien’in Napoléon’a karşı eskiden beslediği büyük sevginin sözünü eden bulunmadı. Şimdi Julien, Napoléon’dan ancak yüzünü ekşiterek söz ediyordu.</p>
	</div>
	<div class="si-footnotes">
		<div class="si-footnote" id="f13"><a class="si-backref" href="#ref_f13">13</a><span>. (İt.) Bilmiyorum artık kim olduğumu / Ne yaptığımı. (Ç.N.)</span></div>
		<div class="si-footnote" id="f14"><a class="si-backref" href="#ref_f14">14</a><span>. Tevrat, Zebur ve İncil’den oluşan üçlü kitap. (Ç.N.)</span></div>
		<div class="si-footnote" id="f15"><a class="si-backref" href="#ref_f15">15</a><span>. İncil. (Ç.N.)</span></div>
		<div class="si-footnote" id="f16"><a class="si-backref" href="#ref_f16">16</a><span>. Burada “papaz” yerine “hafız” demek elbette daha doğru olurdu ama, cesaret edemedim. (Ç.N.)</span></div>
	</div>
</body>
</html>