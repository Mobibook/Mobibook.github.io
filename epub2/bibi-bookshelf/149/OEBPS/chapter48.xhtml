<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>18 <span class="inline">Acımasız anlar</span></h2>
		<div class="epigraph">
			<p>“Bir de bana çekinmeden açıklıyor! En küçük ayrıntılarına kadar anlatıyor! Gözlerime dikilen o güzel gözleri, başka biri için duyduğu aşkı anlatıyor.”</p>
			<p class="gap-writer">SCHILLER</p>
		</div>
		<p>Matmazel Mole, son derece sevinmişti, az kalsın sevgilisi tarafından öldürülmek tehlikesine düşme mutluluğundan başka bir şey düşünmüyordu: “Mademki beni öldürmeye kalktı, demek ki efendim olmayı hak etti. Kibarlar çevresinin cici beylerinden acaba kaç tanesi bir arada kaynatılsa, böyle coşkulu bir tutku elde edilebilir?</p>
		<p>Kılıcı duvara, tam döşemecinin taktığı gibi hoş görünecek bir biçimde takmak için iskemleye çıktığında gerçekten güzeldi! Doğrusu ben, onu sevmekle o kadar da delilik etmemişim.”</p>
		<p>O sırada barışmak için onurunu kırmayacak bir fırsat çıksaydı, Mathilde hemen yararlanırdı. Julien, kapıyı kilitleyip odasına kapanmış, amansız bir üzüntüyle kıvranıyordu. Aklına delice şeyler geliyor, gidip kızın ayaklarına kapanmayı düşünüyordu. Böyle herkesten uzak bir köşeye büzülüp kalacağına bahçede ya da konakta dolaşsa, fırsat kollasa, belki o çekilmez mutsuzluğu bir anda değişip büyük bir mutluluk oluşuverirdi.</p>
		<p>Biz onun beceriksizliğini suç saymaya kalkıyoruz, ama Julien becerikli olsaydı hiç kılıç çeker miydi? Matmazel Mole’ün onu pek düzeldi diye düşünmesine neden olan o harekete kalkar mıydı? Julien’in kendisi için hiç de kötü olmayan bu kapanıp üzülme sevdası, bütün gün sürdü. Mathilde onu sevmekle geçirdiği kısa zamanı tatlı tatlı hatırlıyor, üzülüyordu.</p>
		<p>“Doğrusu,” diyordu, “benim o zavallı çocuğa karşı olan aşkım, kendisine sorarsanız, giysisinin cebine bütün tabancalarını yerleştirip merdivenle benim odama çıktığından, yani sabahın birinden sekizine kadar sürdü. Bir çeyrek saat sonra ben Sainte-Valère Kilisesi’nde ayini dinlerken onun benim üzerimde haklar ileri süreceğini, gözümü korkutarak beni kendine boyun eğmek zorunda bırakmaya kalkacağını düşünmeye başladım.”</p>
		<p>Yemekten sonra Matmazel Mole, Julien’den kaçmak şöyle dursun, onunla konuştu, davranışlarıyla onu bahçeye çıkmaya çağırdı; Julien boyun eğdi. Çektiği acı yetmezmiş gibi bir de buna katlanacaktı. Mathilde, yeniden canlanan aşkına, kendi de pek farkına varmadan, kapılmak üzereydi. Onunla gezmekten son derece zevk alıyor, daha o sabah kendisini öldürmek için kılıcına sarılıveren o ellere merakla bakıyordu.</p>
		<p>Böyle bir davranıştan sonra, bütün olup bitenlerden sonra, gene eskisi gibi konuşmalarına elbette olanak yoktu.</p>
		<p>Yavaş yavaş Mathilde ona gönlünün ne halde olduğundan söz etmeye başladı. Bu çeşit konuşmada garip bir haz buluyordu; sözü açtı, Julien’e vaktiyle Mösyö de Croisenois, sonra Mösyö de Caylus için beslemiş olduğu o geçici coşkunluk duygularını anlattı.</p>
		<p>Julien, “Ne?” dedi, “Mösyö de Caylus için de mi?”</p>
		<p>Bırakılıvermiş bir aşkın kıskançlığı bu sözde bütün acılığı ile kendini gösteriyordu. Herhalde Mathilde öyle olduğunu sandı, bundan hiç gocunmadı.</p>
		<p>Eskiden beslediği duyguları en hoş bir biçimde, ta içten gelen gerçekçi bir tavırla birer birer anlatarak Julien’i üzmekte devam etti. Julien, onun, gözleri önünde canlanan bir şeyi betimlediğini görüyordu. Mathilde’in söz söylerken kalbinde yeni yeni duygular keşfettiğini fark edip içi yanıyordu.</p>
		<p>Kıskançlığın verdiği acı daha ileriye gidemez.</p>
		<p>Bir başkasının sevildiğini sanmak zaten çok üzücü bir şeydir; bir de onun, tapasıya sevdiğiniz bir kimsenin gönlünde aşk duygusu uyandırdığını ayrıntılarıyla dinlemek, sevgilinin bunu açık açık söylemesi, acıların en büyüğüdür.</p>
		<p>Julien’in kendini Caylus’lerden, Croisenois’lardan üstün tutmakla gösterdiği gurur, şimdi tam cezasını bulmuştu! Onların en küçük üstünlüklerini gözünde büyütüp de gönlünden vuruluyordu. Şimdi kendisini ateşli, eksiksiz bir içtenlikle hor görüyordu.</p>
		<p>Mathilde’e tapılmaya yaraşır, tanrıçalardan bile ileri bir kadın diye bakıyordu; ne derece hayranlık duyduğunu anlamaya sözün gücü yetmez. Onun yanında gezinirken gizlice ellerine, kollarına, bir kraliçe gibi yürüyüşüne bakıyordu. Hem aşkından hem kederinden bitkin bir halde, onun ayaklarına kapanıp kendisine acıması için yalvaracağı geliyordu.</p>
		<p>“Bu herkesten üstün, bu son derece güzel, beni bir kez sevmiş olan kız, yakında hiç kuşkusuz Mösyö de Caylus’ü sevecek!”</p>
		<p>Julien, Matmazel Mole’ün içtenliğinden kuşku duyamazdı. Onun bütün söylediklerinin gerçek olduğu açıkça görülüyordu. Sanki Julien’in mutsuzluğunda eksik bir yan kalmasın diye, öyle anlar oldu ki, Mathilde, Mösyö de Caylus için bir zamanlar duyduğu duyguların sözünü ede ede sonunda onu hâlâ seviyormuş gibi sözler söylemeye başladı. Hiç kuşkusuz, sesinin tonunda aşk vardı, Julien bunu açıkça görüyordu.</p>
		<p>Göğsüne erimiş kurşun akıtsalar, belki bu kadar acı duymazdı. Matmazel Mole’ün vaktiyle Mösyö de Caylus, Mösyö de Luz ya da Mösyö de Croisenois için o gevşek, geçici aşk duygularını şimdi anılarından geçirmekle bu kadar zevk duyması, gerçi Julien’le konuşmakta olduğu içindi, ama acının bu derecesine varmış olan o zavallı delikanlı bunu nasıl anlayabilirdi?</p>
		<p>Julien’in çektiği dayanılmaz acılar, sözlerle anlatılamaz. Daha birkaç gün önce Mathilde’in odasına çıkmak için saat birin vurmasını beklediği ıhlamur ağaçları altında şimdi o kızın ağzından, başkaları için duyduğu aşkın böyle inceden inceye anlatıldığını dinlemek!.. Bir insan, mutluluğun bu derecesine dayanabilir mi?</p>
		<p>Mathilde, annesinin ancak üçüncü çağırmasında içeri girdi; saat dokuz buçuğu geçiyordu... İçinden, belki kendi de pek farkına varmaksızın, “Benim bugün sevdiğim, o zaman az kalsın gönlümü kaptıracak olduğumdan bin kat daha üstün!” diye düşünüyordu.</p>
		<p>Bu üzücü içtenlik, sekiz gün, tam sekiz gün sürdü. Mathilde, Julien’le konuşmak için bazen kendi fırsat yaratıyor, bazen kendiliğinden çıkan fırsatlardan kaçınmıyordu; ikisinin, sanki yüreklerinin parçalanmasından haz duyar gibi dönüp dolaşıp açtıkları söz de, Mathilde’in başka erkekler için duymuş olduğu sevginin sözüydü: Kız o zamanlar yazdığı mektupları anlatıyor, kullandığı sözcükleri de hatırlıyor, bazen o mektupların birkaç cümlesini bile ezbere okuduğu oluyordu. Son günlerde Julien’e bakarken şeytanca bir zevk duyar gibiydi. Julien’in acısı onu neşelendiriyordu. Mademki o kederlenme, üzülme güçsüzlüğünü gösteriyordu; Mathilde, artık onu, bir gün egemenliği altına giriveririm korkusu çekmeksizin sevebilirdi.</p>
		<p>Görülüyor ki Julien hayatı hiç anlamamıştı, roman bile okumamıştı; bu kadar toy olmayıp da biraz soğukkanlılık gösterip taparcasına sevdiği, böyle garip övgülerini gördüğü o kıza, “Ben o beyler kadar değerli olmayabilirim, ama siz gene beni sevdiğinizi inkâr edemezsiniz ya!” diyebilse...</p>
		<p>Belki Mathilde duygularının böyle keşfedilmesine sevinirdi; hiç olmazsa Julien’in muradına erip ermemesi, bu düşünceyi açıklarken göstereceği inceliğe, bir de seçeceği zamana bağlı bir şey olurdu. Herhalde Mathilde için de, artık usandırıcı olmakta gecikmeyecek bir durumdan, alnının akıyla kurtulmuş olurdu.</p>
		<p>Bir gün, uzun bir gezintiden sonra, aşkın, üzüntünün perişan ettiği Julien, Mathilde’e, “Ben size taparcasına gönül vereyim de siz beni hiç sevmeyesiniz!” dedi. Bundan büyük bir budalalık olmazdı, denebilir.</p>
		<p>Bu söz, Matmazel Mole’ün ona gönül işlerinden söz etmekle duyduğu zevki bir anda silip süpürüverdi. Julien’in, aralarında geçen işlerden sonra, bu hikâyelere kızmamasına şaşmaya başlamıştı; Julien o budalaca sözü söylerken Mathilde, “Belki artık beni sevmiyor,” diyordu. “Gururu, aşkını söndürmüş olacak. Böyle bir adam Caylus, Luz, Croisenois gibi kimselerin kendisinden üstün görüldüğünü görür de küsmez mi? Onların kendisinden kat kat üstün olduğunu söyleyip duruyor, belli ki içine işlemiş... Hayır, ayaklarıma kapandığını bir daha göremeyeceğim...”</p>
		<p>Önceki günler Julien, üzüntünün verdiği saflıkla Mathilde’e, o beylerin parlak erdemlerini, kendi de inanarak, över dururdu; üstelik o erdemleri gözünde büyüttüğü de oldu... Mathilde, bunu anlamıştı, ama nedenini bir türlü bulamıyor, şaşırıyordu. Julien’in coşkun ruhu, sevildiğini sandığı bir adamı övmekle, onun mutluluğuna karşı bir yüce gönüllülük göstermiş oluyordu.</p>
		<p>Onun ta yürekten gelen, ama pek de budalaca olan o sözü, bir anda her şeyi değiştirdi: Sevildiğinden kuşkusu kalmayan Mathilde, onu hor görmeye başladı.</p>
		<p>Julien, o acemice sözü söylerken yan yana geziniyorlardı; Mathilde o söz üzerine hemen ayrıldı, son bakışında amansız bir küçümseme vardı. Salona döndükten sonra bütün akşam ona bir kere bile dönüp bakmadı. Ertesi gün bu küçümseme kızın bütün gönlünü kaplamıştı; sekiz gün Julien’e en canciğer dostu diye davranmasına neden olan duygudan iz kalmamıştı; onu görmek bile sinirine dokunuyordu. Mathilde’in bu duygusu iğrenme derecesine vardı; gözü Julien’e iliştikçe duyduğu küçümseme, tiksinme duygusunu hiçbir söz anlatamaz.</p>
		<p>Julien, sekiz günden beri Mathilde’in gönlünde olanlardan bir şey anlamamıştı, ama bu küçümsemeyi anladı. Akıllılık gösterip onun karşısına elden geldiğince az çıktı, ona hiç bakmadı.</p>
		<p>Ama kendisini böylece sevgilisini görmekten yoksun etmekle ölesiye kederleniyordu. Mutsuzluğunun bir kat daha arttığını duyar gibi oldu. “Bir erkeğin yüreğinde korkusuzluk, bundan öteye varamaz,” diyordu. Günlerini, konağın ta üst katında küçük bir pencerede geçirmeye başladı; panjuru sımsıkı kapamıştı, kendisi gözükmüyor, ama Matmazel Mole bahçeye çıkacak olursa, uzaktan olsun görebiliyordu.</p>
		<p>Onun akşam yemeğinde sonra yanına Mösyö de Caylus’ü, Mösyö de Luz’ü ya da vaktiyle bir parça sevmiş olduğunu söylediği başka birini alıp gezdiğini görünce, neler çektiğini varın siz düşünün.</p>
		<p>Julien, kederin bu kadar amansızını havsalasına sığdıramıyordu; kendini tutamayıp bağıracağı anlar oluyordu; o dayanıklı yürek, sonunda parçalanıp dağılmıştı.</p>
		<p>Matmazel Mole’ü düşünmekten başka her şey, ona kafa yormaya değmez boş bir şey gibi gözüküyordu; en basit mektupları bile doğru dürüst yazamaz olmuştu. Marki, “Siz deli mi oluyorsunuz?” dedi.</p>
		<p>Durumu anlaşılacak diye korkup titreyen Julien, hastalıktan söz etti, bu sözlerine inandırdı. Çok şükür ki Marki, akşam yemeğinden onun yakında yola çıkacağı sözünü açıp şaka etti: Mathilde bu yolculuğun uzun sürebileceğini anladı. Julien kaç gündür ondan kaçıyordu; uçuk benizli, somurtkan delikanlıda bulunmayan erdemleri kişiliklerinde toplamış, bir zamanlar sever gibi olduğu parlak beyler de Mathilde’i artık daldığı hüzünlü düşüncelerden kurtaramaz olmuştu.</p>
		<p>İçinden, “Sıradan bir kız, bir salonda herkesi kendilerine baktıran bu delikanlıların içinden birini seçip ona gönül verebilir,” diyordu, “ama dehanın temel niteliklerinden biri, bayağı insanların açtığı yolda sürüklenip gitmeye boyun eğmemektir. Julien’in paradan başka nesi eksik? Para da bende var. Ben onun gibi bir adamın hayat arkadaşı olursam her zaman dikkat uyandırırım; hayatta hiçbir zaman silik, görünmez bir insan olarak kalmam. Halktan korktukları için, atları yönetemeyen bir seyisi azarlamaktan bile çekinen akrabalarım gibi, devrim ha başladı ha başlayacak diye korkmak şöyle dursun, bir iş göreceğimden, hem de büyük bir iş göreceğimden emin olabilirim; çünkü seçtiğim adam irade sahibi, hem de sınırsız tutkusu var. Nesi eksik? Dostu, parası mı? Ben ona her ikisini de bulurum.”</p>
		<p>Ama gene de Julien’e, istediği zaman kendisini sevdirebileceği bayağı bir insan, diye bakıyordu.</p>
	</div>
</body>
</html>