<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>8 <span class="inline">Asıl onur veren nişan hangisidir?</span></h2>
		<div class="epigraph">
			<p>“Ağzı kuruyan dev, ‘Suyun beni kandırmıyor,’ dedi. ‘Ama bu kuyu Diyarbakır’ın en serin kuyusudur.’”</p>
			<p class="gap-writer">PELLICO</p>
		</div>
		<p>Bir gün Julien, Mösyö Mole’ün Seine kıyılarındaki o güzelim Villequier topraklarını dolaşmış, konağa dönüyordu; Marki, bütün mülkleri içinde en çok, toprağa ilgi gösterirdi, çünkü yalnız o, ünlü Boniface de La Mole’den kalmıştı. Julien konağa varınca, Markiz ile kızının Hyères’den dönmüş olduklarını gördü.</p>
		<p>Şimdi o tam bir <em>dandy</em><a class="si-noteref" href="#f90" id="ref_f90">90</a> olmuştu, Paris’te yaşama sanatının ne olduğunu biliyordu. Matmazel Mole’ü görünce, onunla konuşmalarında ilgisiz ve uzak davrandı. Onun neşeli neşeli, attan nasıl düştüğünü durmadan sorup anlattırdığı günleri sanki hiç hatırlamıyordu.</p>
		<p>Matmazel Mole de, Julien’i büyümüş, benzi sararmış buldu. Boyu bosunda, giyinişinde taşralılıktan iz kalmamıştı, ama konuşması, daha tam bir Parisli konuşması değildi: Hâlâ pek ciddi, hayale yer vermeyen sözlerden kurtulamamıştı. Şu kadar ki, hep akılcı davrandığı halde gurur, onun konuşmasını, efendisine hesap veren bir adam konuşmasına benzeme tehlikesine düşürmüyordu; ama hâlâ birçok şeye önemli diye baktığı belliydi. Ama söylediğini savunmaya hazır bir adam olduğu da görülüyordu.</p>
		<p>Matmazel Mole, babasına, Julien’e verdirdiği nişan için alay ederek, dedi ki:</p>
		<p>“Doğrusu şöyle rahat bir adam değil, ama akılsız hiç değil. Kardeşim, kendisine nişan verdirmenizi on sekiz ay söyledi, hem de o bir La Mole!..”</p>
		<p>“Öyle ama Julien’in kendine özgü düşünceleri, sözleri var; sözünü ettiğiniz La Mole’de ise hiç öyle bir şey görmedik.”</p>
		<p>Retz Dükü’nün geldiği haber verildi.</p>
		<p>Mathilde, içinde, karşı konmaz bir esneme ihtiyacı duydu; babasının salonu, o yıllardır değişmeyen yaldızları, yıllardır değişmeyen konuklarıyla ruhunu bunaltıyordu. Paris’te geçireceği hayatın ne kadar sıkıntılı olacağını bilirdi. Ama Hyères’de iken de Paris’i özlemişti.</p>
		<p>“Daha on dokuz yaşındayım!” diyordu. “Bütün o sırmalı budalalar, bu yaşın mutluluk çağı olduğunu söyler.” Kendisi Provence’ta gezerken alınıp salonun konsolu üzerine yığılmış sekiz-on yeni şiir kitabına bakıyordu. Mathilde, Mösyö de Croisenois’dan, Mösyö de Caylus’ ten, Mösyö de Luz’den, bütün dostlarından daha akıllı olmak gibi bir bahtsızlığa uğramıştı. Onların güzel Provence göğü, şiir, güney illeri, vb. üzerine neler söyleyeceklerini, bütün o beylik sözlerini ezbere bilirdi.</p>
		<p>O güzel gözler, o ruhun çok derin bir iç sıkıntısına tutulduğunu, bundan da kötüsü, bir gün zevke erişmekten umudu kalmadığını gizleyemeyen gözler, Julien’e ilişti. Onda, Julien’de, öyle herkese benzememek gibi bir meziyet, hiç olmazsa bu meziyet vardı.</p>
		<p>Matmazel Mole, soylu kadınların kullandığı, ağızdan birdenbire çıkıp kesilen, hiç kadınlık ruhu göstermeyen o sertçe sesle, “Mösyö Sorel,” dedi, “bu akşam Mösyö de Retz’in balosuna geliyor musunuz?”</p>
		<p>“Matmazel, ben Dük cenaplarına tanıtılmak onuruna erişemedim.” (Sanki bu sözler, Dük unvanı, o kibirli taşra delikanlısının ağzını yırtıyordu.)</p>
		<p>“Kardeşime sizi de götürmesini söylemiş; gelseydiniz bana Villequier’deki köşkü de anlatırdınız; bu bahar oraya gidecekmişiz. Bilmem, oturulabilir bir ev mi, çevresi de dendiği kadar güzel mi? Övülen ne yerler var ki, hiç de güzel değildir!”</p>
		<p>Julien, saygıyla selamladı. “Demek ki ben bir baloda bile, aile bireylerinden her birine hesap vermeye borçluyum. Bana işlerine bakayım diye para veriyorlar ya!” Öfkeli olduğu için aklından şu da geçti: “Hem bakalım küçükhanıma söyleyeceklerim, babasının, kardeşinin, annesinin tasarılarına uygun gelecek mi? Burası tam bir derebeyi sarayı! İnsan burada hem tam bir sıfır olacak, hem de kimsenin yakınmasına yer bırakmayacak.”</p>
		<p>Matmazel Mole’ü annesi, dostlarından birkaç hanımla tanıştırmak için yanına çağırtmıştı; Julien onun yürüyüşüne bakarak, “Bu uzun kız da çok sinirime dokunuyor!” dedi. “Modayı da aşırıya kaçırır, elbisesi omuzlarından düşecek... Yola çıkmadan öncekinden daha sararmış. Saçlar o kadar sarı ki neredeyse rengi kalmamış! Sanki saydamlaşmış... Selam verişinde, bakışında bu ne kendini beğenmişlik! Sanırsın ki bir kraliçe!”</p>
		<p>Matmazel Mole, salondan çıkmak üzere olan kardeşini çağırmıştı.</p>
		<p>Kont Norbert, Julien’e doğru geldi.</p>
		<p>“Azizim Sorel,” dedi, “bu gece Mösyö de Retz’in balosuna gideceğiz, sizi saat on ikide nerede bulayım? Mösyö de Retz sizi oraya kesinlikle getirmemi söyledi.”</p>
		<p>Julien, yerlere kadar eğilip selamlayarak, “Bu büyük lütfu kime borçlu olduğumu bilirim,” dedi.</p>
		<p>Norbert’in söz söylerken gösterdiği o nazikçe, hatta ilgili hale alınmak için hiçbir neden bulamayınca Julien öfkesini kendi kendisinden çıkarmak istedi. Norbert’in övücü sözlerine verdiği yanıtı bayağıca buldu.</p>
		<p>Akşam baloya vardığında, Retz konağının görkemliliği gözlerini aldı. Kapıdan girilince insanın ilk önüne gelen bahçe, parlak kırmızı keten bezinden bir çadırla örtülmüştü: Doğrusu pek zarif bir şey. Bu çadırın altı, çiçek açmış zakkumlarla, portakal ağaçlarıyla bir orman haline getirilmişti. Saksıları iyice örtülmüş olduğundan o ağaçlar sanki yerden çıkıyor sanırdınız. Arabaların geçtiği yola kum dökülmüştü.</p>
		<p>Bizim taşra uşağı bütün bu durumu pek olağanüstü buldu. Böyle bir görkemi hayaline bile sığdıramazdı; bir an içinde bütün sinirliliği, öfkesi kayboldu, kendini heyecanlı hayallere bıraktı. Baloya gelirken arabada Norbert pek mutlu gözüküyor, Julien ise her şeyi kara görüyordu; bahçeye girer girmez her şey değişti.</p>
		<p>Norbert, bütün bu görkemlilik içinde biraz ihmal edilmiş birkaç noktayı görüyor, ancak onlara ilgi gösteriyordu. Her şeye ne kadar para gitmiş olabileceğini hesaplayıp giderlerin ne kadar büyük olduğunu anladıkça, Julien’in de pek iyi sezdiği gibi, kıskanıyor, neredeyse kızıyordu.</p>
		<p>Julien’e gelince o sanki büyülenmişti, hayrandı, heyecandan utanır gibiydi. Dans edilen salonlardan birincisine vardığında işte böyle bir görünümü vardı. İkinci salonun kapısında herkes birbirini itiyordu; o kadar kalabalık vardı ki, Julien bir türlü yol bulup geçemedi. Bu ikinci salon, Granada’nın Elhamra Sarayı’na benzetilerek süslenmişti.</p>
		<p>Omzu Julien’in çenesine giren bir delikanlı, “Hakçasını söylemek gerek; balonun kraliçesi,” dedi.</p>
		<p>Yanındaki de, “Bütün kış Paris’in en güzel kızı olan Matmazel Fourmont, şimdi ikinciliğe düştüğünü görüyor,” dedi, “bak, ne tuhaf bir hali var.”</p>
		<p>“Doğrusu hoşa gitmek için elinden geleni yapıyor. Bu <em>contredanse</em>’ta<a class="si-noteref" href="#f91" id="ref_f91">91</a> yalnız kaldığı zamanlar bak ne şirin gülüyor. İnanın eşsiz bir gülümseme.”</p>
		<p>“Matmazel Mole, ne kadar beğenildiğinin kendi de farkında, ama bundan duyduğu zevki belli etmek istemiyor. Sanırsın ki kendisiyle konuşanın hoşuna gitmekten korkuyor.”</p>
		<p>“Çok iyi söyledin. İşte hoşa gitme sanatını bilmek, buna derler.”</p>
		<p>Julien, herkesi sanki büyüleyen o kızı görmeye çalışıyorsa da, önünde, kendinden uzun yedi-sekiz kişi bulunduğu için bir türlü göremiyordu.</p>
		<p>Bıyıklı delikanlı, “Böyle pek soylu duruşunda, oldukça cilve de var,” dedi.</p>
		<p>Arkadaşı, “Hele, tam içini belli edecek sanılırken birdenbire o iri mavi gözlerini indirivermesi yok mu?” dedi. “İşte tam ustalık.”</p>
		<p>Bir üçüncüsü, “Bakın,” dedi, “güzel Fourmont onun yanında bayağı bir kız oluveriyor.”</p>
		<p>“Onun bu çekingen, kendini tartan haliyle ne demek istediğini anlamıyor musunuz? Karşısındakine, ‘Siz bana yaraşır bir erkek olsaydınız ben size ne övgülü sözler etmezdim!’ demek istiyor.”</p>
		<p>İki delikanlı, “O yüce Mathilde’e de hangi erkek yaraşabilir? Güzel, zeki, hoşsohbet, fidan boylu, savaşta yararlılık göstermiş, yaşı da yirmiyi aşmamış bir kral...”</p>
		<p>“Rusya İmparatoru’nun piçi... Böyle bir kızı alınca bir yerlere de kral ediliverir... Ya da yalnızca o giyimli kuşamlı köylü haliyle Thaler Kontu...”</p>
		<p>Kapının önündeki kalabalık biraz azaldı, Julien içeri girebildi.</p>
		<p>İçinden, “Mademki bu bebekler onu bu kadar dikkate değer buluyor, ben de bir gözden geçireyim,” diyordu. “Bu adamların gözünde kusursuzluk neymiş, bir anlayalım.”</p>
		<p>Julien, gözleriyle Mathilde’i araştırırken Mathilde de ona baktı. Julien, içinden, “Haydi görev başına,” dedi, ama artık öfkesi geçmiş, belki biraz yüzünde kalmıştı. Merakla ilerledi; Mathilde’in omuzlarına şöyle ilişivermiş olan elbiseyi görmek de zevkini artırıyordu, ama doğrusu onurunu okşayacak gibi değil. “Güzelliğinde bir tazelik var!” dedi. Aralarında, kapıda konuşurlarken duyduğu gençler de bulunan beş-altı kişi, ikisinin ortasındaydı.</p>
		<p>Mathilde, “Bütün kışı burada geçirdiğiniz için siz daha iyi bilirsiniz, Mösyö,” dedi, “hele mevsimin en güzel balosu bu değil mi?”</p>
		<p>Julien, karşılık vermiyordu.</p>
		<p>“Coulon’un bu kadrili gerçekten hoş şey; buradaki hanımlar da kadrili doğrusu kusursuz oynuyor.”</p>
		<p>Delikanlılar, ille de yanıt vermesi istenen mutlu adamın kim olduğunu görmek için dönüp baktılar. Ama Julien’in yanıtı, konuşmayı alevlendirecek bir söz olmadı.</p>
		<p>“Ben bu işte iyi bir hakem olamam, Matmazel; günüm yazmakla geçiyor; ömrümde ilk olarak bu kadar büyük bir balo görüyorum.”</p>
		<p>Bıyıklı delikanlılar içerlediler. Mathilde, daha çok ilgi göstererek, “Akıllı uslu adamsınız, Mösyö Sorel,” dedi, “bütün bu balolara, bu şenliklere bir filozof gözüyle, örneğin bir Jean-Jacques Rousseau gibi bakıyorsunuz. Bu deliliklere şaşıyor, kendinizi kaptırmıyorsunuz.”</p>
		<p>Bir söz Julien’in hayallerini dağıtıvermiş, gönlünden her türlü tatlı kuruntuyu uzaklaştırmıştı. Belki abartılmış bir küçümseme edasıyla dudak bükerek, “J.J. Rousseau,” dedi, “kibarlar çevresi hakkında yargı vermeye kalktı mı, bence budalalaşıveriyor; doğrusu kibarlar çevresini anlamamış, o çevrede sonradan görme bir uşak ruhu ile dolaşmıştır.”</p>
		<p>Mathilde, tapar gibi bir tavırla, “Rousseau, <em>Toplum Sözleşmesi</em>’ni yazan adam...” dedi.</p>
		<p>“Bir yandan cumhuriyet kurulmasını, krallık dönemi rütbelerinin, unvanlarının kaldırılmasını ister, bir yandan da bu sonradan görme, bir dük, her günkü gezme yolunu dostlarından birine eşlik etmek için değiştirse, sevinçten sanki sarhoş olur.”</p>
		<p>Matmazel Mole, ilk olarak bilgiçlik edebilmenin verdiği hazla kendinden geçmiş gibi sevinç içinde, “Evet,” dedi, “Luxembourg Dükü’nün Montmorency’de Mösyö Coindet adında birine Paris yolunda arkadaşlık etmesini söylüyorsunuz,” dedi.</p>
		<p>Hani akademi üyelerinden biri, tarihte Feretrius adlı bir kral buluvermişti. Mathilde de bu sözleri söylerken hemen onun kadar bilgiçlik taslayarak koltuk kabartıyordu. Julien, gene o içe işlemek ister gibi keskin, neredeyse ayıplayan bakışıyla bakıyordu. Mathilde bir an coşar gibi olmuştu; karşısındakinin o sert, soğuk duruşu onu ta içinden sarsıp şaşırtıverdi. Bir türlü anlayamıyordu, demek ki karşısındakinin coşkunluğu üzerine soğuk su döküvermek yalnız kendisine vergi değilmiş!...</p>
		<p>O sırada Croisenois Markisi, bir hizmete koşarcasına Matmazel Mole’ün yanına seğirtiyordu. Pek yakına kadar geldi ama kalabalıktan daha fazla sokulamadı. Bu engel yüzünden ilerleyemediğini söyler gibi gülümseyerek bakıyordu. Mathilde’in yakın akrabasından Rouvray Markizi de, Mösyö de Croisenois’nın yanındaydı. Markiz, kocasının koluna girmişti; daha on beş gündür evliydiler. Rouvray Markisi de pek gençti; yüzünden evlenirken soyca da paraca da kendine uygun bir kız bulmaktan başka bir şey düşünmediği halde kısmetine oldukça güzel bir kadın çıktığını gören adamın bütün o budalaca aşkı seziliyordu. Çok yaşlı bir amcası vardı; o ölünce, Mösyö de Rouvray dük olacaktı.</p>
		<p>Kalabalığı bir türlü yarıp geçemeyen Croisenois Markisi gülüp dururken, Mathilde, gök mavisi iri gözleriyle onu da yanındakileri de süzüyordu. İçinden, “Bu insanlardan daha bayağı ne olabilir?” dedi. “İşte beni almak isteyen Croisenois; uysal, terbiyeli bir adam; Mösyö de Rouvray gibi onun da her hareketi kusursuz. Bu beylerin insanın ruhuna sıkıntı vermekten başka bir suçları yok. O da, benimle baloya giderken tıpkı Rouvray Markisi gibi dar kafalı, hoşnut bir adam hali takınacak. Evlendiğimizden bir yıl sonra arabam, atlarım, elbiselerim, Paris’ten yirmi fersah ötede köşküm, her şeyim istediğimden iyi olacak; görmemiş bir kadını, örneğin bir Roiville Kontesi’ ni kıskançlıktan çatlatmaya yeter... Ya sonrası?”</p>
		<p>Mathilde, umutsuzca bunalıyordu. Croisenois Markisi onun yanına sokulabilmiş, bir şeyler anlatıyordu; ama Mathilde hiç kulak vermeyip hayallere dalmıştı. Onun için Croisenois’nın sözleri, balonun gürültüleri arasında bir gürültüden başka bir şey değildi. Gözleri, kendi de belki bilmeden, hep Julien’deydi; Julien ise saygıyla ama kibir, hoşnutsuzluk gösteren bir tavırla onun yanından ayrılmıştı. Mathilde, bir köşede, dönüp dolaşan kalabalıktan uzakta, Kont Altamira’yı gördü; ülkesinde ölüm cezasına çarptırılmış olan bu adamı okurlarımıza tanıtmıştık. XIV. Louis zamanında akrabalarından bir kadın, bir Conti Prensi’ne varmış olduğu için o anıya saygıdan rahipler kurulunun polisi Kont Altamira’yı pek rahatsız etmiyordu.</p>
		<p>Mathilde içinden, “Yalnız ölüm cezası bir insana gerçek bir üstünlük veriyor,” dedi, “parayla alınmaz da ondan.”</p>
		<p>“Şimdi söylediğim hoş bir söz! Ne yazık ki, karşımdakileri hayran edecek bir sırada aklıma gelmedi!” Zevki ince bir kız olan Mathilde, önceden hazırlanmış bir nükteyi harcamak için konuşurken fırsat yaratmaya kalkışan kimselerden değildi; ama kendini de oldukça beğenir insanlardan olduğu için böyle güzel bir şey bulunca sevinmesi pek doğaldı. Yüzünde, az önce görülen iç sıkıntısı yerine bir hoşnutluk belirdi. Hâlâ anlatıp duran Croisenois Markisi, kızın bu halini kendi sözlerine yordu, artık işi oluyor sanarak sözü uzattı.</p>
		<p>Mathilde içinden, “Karşı çıkmayı en çok sevenler bile benim o sözüme ne diyebilir?” dedi. “Eleştirilere verilecek yanıtım da var: Baron, kont unvanları parayla alınır; nişan verilir; kardeşime verdiler, ama o nişan almak için ne iş gördü? Rütbe almak da kolay. İnsanın on yıl kışlada kalması, bir hısmının Millî Savunma Bakanı olması, kendisine Norbert gibi süvari bölüğü komutanlığı veriverir. Büyük bir servet!.. En zoru, en zoru olduğu için de en şereflisi gene bu. Ne tuhaf! Kitaplar bunun tersini söyler... servet için de insan Mösyö Rothschild’in kızını alır, olur biter.”</p>
		<p>“O sözüm gerçekten derin bir söz. Bir insanın kayırılmayla istemeyeceği tek şey varsa o da ölüm cezası...”</p>
		<p>Mösyö de Croisenois’ya dönüp, “Kont Altamira’yı tanır mısınız?” diye sordu.</p>
		<p>Mathilde’de ta uzaklardan geliyormuş gibi bir hal vardı; sorduğu şeyin de zavallı Marki’nin deminden beri anlattığıyla hiçbir ilişkisi yoktu; o kadar ki adamcağız şaşırıp söyleyecek hoş bir söz bulamadı. Oysa hoşsohbet bir adamdı, hoşsohbet diye ünü de vardı.</p>
		<p>İçinden, “Mathilde ne tuhaf kız!” dedi, “Doğrusu bu hali çekinilecek bir şey, ama Mathilde kocasının toplumdaki durumunu yükseltir! Bilmem nasıl oluyor, Mole Markisi, her partinin en ileri gelenleriyle sıkı fıkı dost; o adamın batması olanaksız. Zaten Mathilde’in o garip halini deha sayacaklar da bulunur. İnsanın soylu ve parası da bol oldu mu deha gülünç gözükmez, büyük bir erdem olur. Zaten Mathilde istediği zaman, sözlerinde hem zekâ, hem dilek gücü var, hem de onları tam yerinde kullanıyor; incelik ile sevimliliğin son derecesi de bu değil mi?..” İki şeyi bir arada başarmak güç olduğundan, Marki, Mathilde’in sorduğuna kendi diyeceği bir şey olmayan, ancak ezberlediği dersi okuyan bir adam haliyle karşılık verdi:</p>
		<p>“O zavallı Altamira’yı kim tanımaz ki?”</p>
		<p>Altamira’nın ülkesinde hükümete karşı girişip de başaramadığı “gülünç, anlamsız” girişimin tarihini anlatmaya başladı. Mathilde sanki kendi kendine söylenir gibi, “Evet, çok anlamsız!” dedi, “Ama o, işe girişmiş bir adam. Ben bu adamı görmek istiyorum, onu buraya çağırsanıza!”</p>
		<p>Bu söz, bu istek Marki’nin pek sinirine dokundu.</p>
		<p>Kont Altamira, Matmazel Mole’ün o kibirli, neredeyse küstahça haline hayran olduklarını en açıkça söyleyenlerden biriydi; dediğine göre Mathilde, Paris’in en güzel hanımlarından biriydi. Mösyö de Croisenois’ya, “Bir tahta ne kadar yakışır!” dedi, hiç naz etmeksizin onunla yürüdü.</p>
		<p>Kibarlar çevresinde çoğu kimseler, XIX. yüzyılda hükümete karşı gizli hareketlere girişmeyi dünyanın en büyük zevksizliği sayar, onda bir Jakobenlik kokusu duyarlar. Bir işe atılıp başaramayan bir Jakoben’den daha çirkin ne de olabilir?</p>
		<p>Mathilde, Mösyö de Croisenois’ya göz işareti edip Altamira’nın özgürlükçülüğüyle eğleniyor, ama gene zevkle dinliyordu.</p>
		<p>İçinden, “Baloda bir ihtilalci, ne güzel karşıtlık,” dedi. Altamira’yı o kara bıyıklarıyla, dinlenen bir aslana benzetiyordu; ama arası çok geçmedi, o ihtilalcinin kafasında bir tek şey bulunduğunu anladı: “Yararlılık, yararlı olana hayranlık.”</p>
		<p>Ülkesinde parlamento yönetimini getirebilecek hareketlerden başka hiçbir şeyi, bu genç kont dikkate değer görmezdi. İçeriye Perulu bir general girdiğini görünce, balonun en şirin insanı olan Mathilde’i sevinerek bırakıp gitti.</p>
		<p>Avrupa’nın kendi kendini kurtarmasından umudu kalmayan zavallı Altamira, Güney Amerika devletlerinin bir gün kuvvet, kudret sahibi olup Avrupa’yı, kendilerine Mirabeau’nun gönderdiği özgürlüğe kavuşturmasını bekliyor, bununla avunuyordu.<a class="si-noteref" href="#f92" id="ref_f92">92</a></p>
		<p>Bıyıklı bir sürü delikanlı, bir kasırga gibi gelip Mathilde’in çevresini almıştı. Mathilde, Altamira’yı kendine bağlayamadığını anlamış, onun kalkıp gitmesine oldukça içerlemişti; şimdi Perulu generalle konuşurken gözlerinin parladığını görüyordu. Matmazel Mole, genç Fransızlara, öteki güzel kızların bir türlü beceremedikleri o derin ciddilik edasıyla bakıyordu. “Bunlardan hangisi?” diye düşünüyordu, “Bunlardan hangisi –talihlerinin son derece yardımcı olduğunu varsaysak bile– kendini ölüm cezasına çarptırabilir?”</p>
		<p>Mathilde’in bu bakışı, akılca züğürt olanların koltuğunu kabartıyorsa da ötekileri kaygılandırıyordu. Birdenbire başlarına, dokunaklı, yanıtlanması zor bir söz fırlatılmasından korkuyorlardı.</p>
		<p>Mathilde, içinden, “Kibar bir soydan olmak insana birçok üstünlük bağışlıyor,” diyordu; “bunlardan yoksun olan kimse bana ters gelir; işte örneği Julien. Ama soylu kimselerin ruhunda da, insanı ölüm cezasına çarptıran erdemler solup gidiyor.”</p>
		<p>O sırada biri, Mathilde’in yanı başında, Kont Altamira’dan söz ediyordu: “Bu Kont Altamira, San Nazaro-Pimentel Prensi’nin ikinci oğludur, 1268’de kafası kesilen Conradin’i kurtarmaya çalışan da bir Pimentel’dir. Bu aile, Napoli’nin en soylu ailelerinden biridir.”</p>
		<p>Mathilde içinden, “Bu, benim ‘Kibar soydan olmak, insanın ruhunda, ölüm cezasına çarpılmak için gereken irade gücünü yok eder,’ sözünü pek de doğru çıkarmıyor,” dedi. “Demek ki bu akşam benim kısmetim saçmalamaktan açılmış. Mademki öbür kadınlardan farkım yok, haydi ben de dans edeyim.” Bir saatten beri yalvaran Croisenois Markisi’nin ısrarlarına artık peki dedi. Felsefe konusundaki zavallılığını unutmak için Mathilde, son derece şirinlik gösterdi, Mösyö de Croisenois’nın ağzı kulaklarına vardı. Ama dansta, saray adamlarının en güzellerinden birinin hoşuna gitmek isteği de Mathilde’i avutmadı. Çevremizdekileri bundan fazla hayran etmek hiçbir kızın elinden gelmez. Mathilde balonun kraliçesi olmuştu; bunu kendi de görüyor, ama aldırmıyordu.</p>
		<p>Bir saat sonra dansı bitirip Croisenois ile birlikte yerine dönerken, “Ben Croisenois gibi bir adamın karısı olunca ne silik bir ömür süreceğim!” diyordu. Sonra hüzünlü hüzünlü ekledi:</p>
		<p>“Ben, Paris’ten altı ay uzak kaldıktan sonra, bütün Paris’in ağzının suyunu akıttıran bir baloda eğlenmezsem ne zaman, nerede eğlenebilirim? Hem burada, daha üstünü, daha kibarı akıldan geçmeyecek kimselerden saygı, övgü görüyorum. Burada soylular sınıfından olmayan birkaç senato üyesi, belki bir-iki de Julien’den başka kimse yok.” Hüznü gitgide artıyordu. “Hem de talihim bana ne üstünlükler vermiş! Ünlü bir soy, zenginlik, gençlik, her şey, mutluluktan başka her şey. Erdemlerimin belki en kuşku götürenleri, gene bu adamların ağzından düşmüyor. Akıllı olduğumu söylüyorlar, inanırım, çünkü hepsi benden yılıyor. Ciddi şeylerden söz açılsa beş dakika geçmeden hepsinin soluğu kesiliyor, benim bir saattir söyleyip durduğumu bir anlayan olursa büyük bir düşünce keşfettiğimi sanıyor. Güzelim; Madam de Stael güzel olabilmek için her şeyini feda ederdi; bende o erdem var ama iç sıkıntısından ölüyorum. Ben, Matmazel Mole olmaktan çıkıp Croisenois Markizi olunca, içimin daha az sıkılması için neden mi olacak?”</p>
		<p>İçinden neredeyse ağlamak geliyordu. “Ama,” dedi, “Croisenois kusursuz bir adam değil mi? Bu çağ eğitiminin yetiştireceği en olgun adam... Yüzüne bir bakın, hemen söylenecek hoş, ince bir söz bulur; yiğittir de...”</p>
		<p>Gözlerinde o gamlı bakış yerine kızgın bir bakış belirdi:</p>
		<p>“Bu Sorel de ne tuhaf insan! Kendisine bir söyleyeceğim var dedim, bir daha gözükmeye tenezzül etmedi!”</p>
	</div>
	<div class="si-footnotes">
		<div class="si-footnote" id="f90"><a class="si-backref" href="#ref_f90">90</a><span>. (İng.) İki dirhem bir çekirdek, şık, züppe. (Ç.N.)</span></div>
		<div class="si-footnote" id="f91"><a class="si-backref" href="#ref_f91">91</a><span>. Eski salon danslarından kadrilin eski adı ve bunun müziği. (Ç.N.)</span></div>
		<div class="si-footnote" id="f92"><a class="si-backref" href="#ref_f92">92</a><span>. 25 Temmuz 1830 tarihinde dizilen bu sayfa, 4 Ağustos’ta basılmıştır. (Y.N.)</span></div>
	</div>
</body>
</html>