<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>24 <span class="inline">Strasbourg</span></h2>
		<div class="epigraph">
			<p>“Tutku! Sen aşkın bütün gücüne, acı çekme yeteneğine sahipsin. Senin dışında kalan, yalnızca aşkın büyüleyici hazları, yumuşak zevkleri. Onu uyurken seyrettim,<br/>‘Melek gibi güzelliğiyle, tatlı zaaflarıyla, her şeyiyle bana ait! İşte önümde yatıyor, Tanrı’nın erkeği büyülemek üzere, cömertçe yarattığı haliyle, benim boyunduruğumda,’ diyemedim.”</p>
			<p class="gap-writer">SCHILLER</p>
		</div>
		<p>Strasbourg’da sekiz gün kalmak zorunda olan Julien, askerce şan, zafer, kendini vatana kurban etme düşünceleriyle gönül avuttu. Âşık mıydı? Bilmiyordu; ancak burkulan gönlünde Mathilde’in, hayallerinin de mutluluğunun da değişmez efendisi olduğunu anlıyordu. Kara bir umutsuzluğa düşmüyorsa, bunu ancak, yaradılışındaki büyük güce borçluydu. Matmazel Mole ile ilgili olmayan herhangi bir şeyi düşünmek, kafa yormak, elinden gelmiyordu. Vaktiyle yükselme hevesi, başkaları için de koltuklarını kabartan ufak tefek başarılar, yüreğinde Madam de Rênal’in uyandırdığı duyguları avutabiliyordu. Mathilde ise ona her şeyi unutturmuştu; şimdi Julien, gelecek günlerini hayal ederken bile gene hep onunla, Mathilde’le karşılaşıyordu.</p>
		<p>Julien, gelecek günlerinde de, her ne iş tutarsa tutsun, başarılı olacağını ummuyordu. Verrières’deyken kendini beğenmiş, kibirli diye tanıdığımız bu delikanlı, son dereceye varmış gülünç bir alçakgönüllülüğe düşmüştü.</p>
		<p>Daha üç gün önce Rahip Castanède’i keyifle öldürebilirdi. Strasbourg’da ise bir çocuk gelip onunla kavga çıkarmak istese, hakkın var diye çocuğa boyun eğecek bir durumdaydı. Hayatında karşılaştığı hasımları, düşmanları hatırladıkça, her işte, her zaman kendisini haksız çıkarıyordu.</p>
		<p>Çünkü eskiden ileriyi hep parlak başarılarla bezenmiş gösteren o güçlü hayali, şimdi aman bilmez bir düşmanı olmuştu.</p>
		<p>Yolculuk hayatının o tam yalnızlığı hayalin her şeyi karartma gücünü bir kat daha artırıyordu. Bir dost bulsa, bir hazine bulmuş gibi olacaktı. “Ama,” diyordu, “yeryüzünde benim için çarpan bir yürek var mıdır ki? Bir dostum olsa bile şerefim bana ölünceye dek kimseye açılmamayı emretmiyor mu?”</p>
		<p>Ata binmiş, mahzun mahzun Kehl yakınlarında dolaşıyordu; Kehl, Rhin Irmağı boyunca, Desaix ile Gouvion Saint-Cyr<a class="si-noteref" href="#f113" id="ref_f113">113</a> yüzünden adı tarihe geçmiş küçük bir kasabadır. Bir Alman köylüsü, ona Rhin Irmağı’nın, o büyük generallerin yiğitliği yüzünden ün kazanmış adacıklarını, çaylarını, yollarını gösteriyordu. Julien atın dizginini sol eline almış, sağ eliyle de <em>Mémories du Maréchal Saint-Cyr</em>’ndaki (Mareşal Saint Cyr’in Anıları) o güzel haritayı açmış, bakıyordu. Birdenbire çevreyi çınlatan bir kahkaha duyup başını kaldırdı.</p>
		<p>Bu, birkaç ay önce Londra’da tanıştığı, kendisine kendini beğenmişliğin başlıca kurallarını öğretmiş olan Prens Korasoff’tu. O büyük hünerin yolundan şaşmayan Korasoff, Strasbourg’a daha bir saat önce varmıştı, 1796 kuşatması üzerine de bir satır yazı bile okumamış olduğu halde, Julien’e her şeyi anlatmaya başladı. Korasoff’un düştüğü koca koca yanlışları anlayacak kadar Fransızca bilen Alman köylüsü, şaşmış bakıyordu. Julien’in düşünceleri, köylününkilerden çok başkaydı; onun bakışlarında da şaşkınlık vardı ama bu, delikanlının ata binişindeki inceliğine hayranlıktan geliyordu.</p>
		<p>İçinden, “Mutlu adam!” diyordu. “Pantolonu ne de yaraşmış! Saçları da ne ustaca kesilmiş! Ah! Ben de onun gibi zengin olsaydım, belki Mathilde, benden tiksinmez, bana kin bağlamazdı.”</p>
		<p>Korasoff, Kehl kuşatmasını anlatıp bitirdikten sonra Julien’e, “Siz Trappe Manastırı papazlarını andırıyorsunuz,” dedi, “ben size Londra’da ağırbaşlı, somurtkan gözükmelisiniz, dedim ama siz aşırısına gidiyorsunuz. Böyle kederli gibi durmak iyi görülmez; içiniz sıkılıyormuş gibi durmalısınız. Kederli olunca bir eksiğiniz var, bir işe girişmişsiniz de başaramamışsınız demektir. Kederli durmak kendinizi küçük göstermek olur. İçiniz sıkılıyormuş gibi bir tavır takındınız mı, hoşunuza gitmeye boşuna uğraşmış adam, küçük düşer. Siz de hak verirsiniz ki dostum, ikisinin arasında çok büyük bir fark vardır, yanılmaya gelmez.”</p>
		<p>Julien, kendilerine ağzı açık bakakalan köylüye bir beş franklık attı. Korasoff, “İyi,” dedi, “bu davranışınızda ince bir çekicilik, soylu bir aşağılama var.”</p>
		<p>Atını dörtnala sürdü. Julien, ahmakça bir hayranlığa kapılmış, ardından gidiyordu.</p>
		<p>“Ah, ben de böyle olsaydım, Mathilde, Croisenois’yı bana yeğlemezdi.” Korasoff’un gülünç davranışlarını aklıyla kötü buluyor, ama gene de onlara hayran olmadığı için kendi kendini küçümsüyor, o huyların kendisinde bulunmamasını bir mutsuzluk sayıyordu. Bir insan kendinden ancak bu kadar iğrenebilir.</p>
		<p>Strasbourg’a girerken Korasoff onu hâlâ kederli görünce, “Dostum,” dedi, “sizinle arkadaşlık hiç de hoş değil, bütün paranızı mı kaybettiniz, bir oyuncu kıza gönül mü verdiniz, ne oldu?”</p>
		<p>Ruslar, Fransız törelerine öykünmeye çalışırlar, ama hep elli yıl geriden gelirler. Onlar şimdi, XV. Louis çağını yaşamaktadırlar.<a class="si-noteref" href="#f114" id="ref_f114">114</a></p>
		<p>Aşk üzerine edilen bu şakalar Julien’in gözlerini yaşarttı. Birdenbire, “Ben bu sevimli adama akıl danışsam sanki ne çıkar?” diye düşündü. Sonra Korasoff’a, “İyi anladınız dostum,” dedi, “beni Strasbourg’da bu halde görmeniz gönlümü kaptırıp da yüz bulamadığım, baştan savulduğum içindir. Yakın bir kentte oturan oldukça güzel bir kadın, beni üç gün ateşle sevdikten sonra bıraktı gitti; böyle değişivermesi beni öldürüyor.”</p>
		<p>Prens Korasoff’a, Mathilde’in ettiklerini, huyunu, adını değiştirerek anlatmaya başladı. Korasoff, “Yeter,” dedi, “size tam hekiminizi bulduğunuzu kanıtlamak için bırakın da öyküyü ben tamamlayayım, bakın iyi anlamış mıyım? O tazenin kocası oldukça zengin bir adamdır, ya da kendisi, kadın, ülkenin en soylu ailelerindendir. Herhalde övünülecek bir şeyi var.”</p>
		<p>Julien başını salladı, söz söylemeye dili varmıyordu.</p>
		<p>Prens, “Peki, peki,” dedi, “sizin için oldukça acı üç ilacım var, bunlara vakit geçirmeden başvurmalısınız: Bir; her gün gidip Madam..., adı neydi?”</p>
		<p>“Madam de Dubois.”</p>
		<p>Prens kahkahayı koyuverdi:</p>
		<p>“Aman ne ad!<a class="si-noteref" href="#f115" id="ref_f115">115</a> Bağışlayın ama, sizin için kim bilir ne eşsiz bir addır. Madam de Dubois’yı her gün görmek gerek; hem onun karşısında öyle kederli, gücenik durmayacaksınız; yaşadığınız çağın kendine baş kural bildiği şeyi aklınızdan çıkarmayın: Herkes sizi nasıl göreceğini sanıyorsa, siz onun tam tersi durumda olmalısınız. O hanımın sizi onurlandırdığı o günlerden bir hafta önce nasıl idiyseniz, kesinlikle yine öyleymişsiniz gibi gözükün.”</p>
		<p>Julien, üzüntüyle, “Ah!” dedi, “O zamanlar ben rahattım, ona acıdığımı sanıyordum...”</p>
		<p>“Pervane, kanadını mumda yakar,” dedi Prens. “Dünya kurulalı beri bu benzetme yapılır.”</p>
		<p>Sonra konuşmasını sürdürdü:</p>
		<p>“Öncelikle, onu her gün görmelisiniz. İki; kadına övgüler yağdırmalısınız; ama öyle âşık olmuş gibi gözükmeyeceksiniz; anlaşılıyor mu? Gizlemeye gerek yok, oynayacağınız rol çok zordur; yalancıktan iş göreceksiniz, ama tavırların yalancıktan olduğu anlaşılırsa, yandığınız gündür.”</p>
		<p>Julien kederli kederli, “O çok akıllı, bense değilim! Mahvoldum!” dedi.</p>
		<p>“Hayır; ama siz benim sandığımdan da âşıkmışsınız. Tanrı’nın yardımıyla ya aşırı soylu ya da bol parası olan bütün kadınlar gibi, Madam de Dubois da, kendisiyle pek çok ilgili. Size bakacağına kendisine bakıyor, demek ki sizi tanımıyor. İki-üç kez sizi yararlandıracak aşk bunalımları geçirmiş diyorsunuz ya, onları da hayalini zorlayarak tatmış olmalı, sizi olduğunuz gibi değil, hayalinde yaşattığı kahraman olarak görmüştür.</p>
		<p>Ama, sevgili Sorel, bunlar aşkın ilk dersleri sayılır; siz bu işin bu kadar acemisi misiniz?..</p>
		<p>Hele gelin, şu mağazaya bir girelim. Bakın çok güzel bir siyah yaka var. Sanki Burlington Caddesi’ndeki John Anderson’un elinden çıkmış; siz hatırım için boğazınızdaki o kaba ipi atın da bunu alın.”</p>
		<p>Strasbourg’un en iyi tuhafiye dükkânından çıktıktan sonra, Prens Korasoff, “Sizin Madam de Dubois kimlerle düşer kalkar? Madam de Dubois! Aman Tanrım, ne tuhaf ad! Kızmayın dostum, gülmemek elimde değil... Şimdi siz hangi kadına kur yapacaksınız?”</p>
		<p>“Aşırı derecede erdeme düşkün, çok varlıklı bir çorapçının kızına. Gözlerinin dünyada eşi bulunmaz, benim de hoşuma gidiyor; hiç kuşkusuz ülkenin en ileri gelen kadını. Fakat bütün bu büyüklüklerine karşılık, yanında ticaret, dükkân sözü ettiniz mi, kızarıp afallayıverir. Şu işe bakın, babası Strasbourg’un tanınmış tüccarlarındanmış.”</p>
		<p>Prens Korasoff gülerek, “Demek ki,” dedi, “söz sanayiden açılınca sizin güzel hanım, sizi değil fabrikasını düşünür. Bu gülünç huy hızır gibi imdadımıza yetişecek; onun o güzel gözlerine bakıp delilik etmenizi önler. Bu işi başaracağımızdan hiç kuşkunuz olmasın.”</p>
		<p>Julien’in aklına Mareşal de Fervaques’ın karısı gelmişti. La Mole konağında sık sık görünen bu kadın, bir yabancıydı, mareşal onu ölümünden bir yıl önce almıştı. Madam de Fervaques’ın hayatta bütün amacı, bir sanayicinin kızı olduğunu unutturmaktı; Paris’te kendine bir iş edinmek için iffet, erdemlilik taslayanların başına geçmişti.</p>
		<p>Julien, Prens Korasoff’a gönülden hayrandı; onun gülünç huylarını edinebilmek için nelere boyun eğmezdi ki. İki dost, uzun uzun konuştular; Korasoff’un ağzı kulaklarına varıyordu: Kendini hiçbir Fransız’a bu kadar uzun süre dinletebildiği olmamıştı. Pek sevinmiş, içinden, “Hele şükür,” diyordu, “hocalarıma ders verecek, onlara bu dersleri dinletecek duruma gelmişim.”</p>
		<p>Julien’e belki onuncu kez söyledi:</p>
		<p>“Anlaşıldı ya! Madam de Dubois’nın yanında, Strasbourglu çorap tüccarının güzel kızıyla konuşurken bir parçacık olsun ateşli bir sevgi gösterilmeyecek. Mektuplarınızda ise tersine yakıcı bir aşk bulunmalı. Özenile bezenile yazılı bir aşk mektubu bulmak, iffet taşıyan bir kız için zevklerin en büyüğüdür; bir an oyunu bırakıp dinlenmiş olur, gönlünü dinlemeye cesaret eder; günde iki mektup yazarsınız.”</p>
		<p>Julien, kolu kanadı kırılmış, “Bunu hiç, hiç yapamam,” diyordu; “üç tane süslü püslü cümleyle bir mektup yazmaya kalkmaktansa, havana konup dövülmeye razıyım; ben canlı bir cenazeyim dostum, artık benden bir şey beklemeyin. Bırakın, ben yolun kenarında ölüp gideyim.”</p>
		<p>“Size süslü püslü cümleler yazın diyen oldu mu? Benim yol çantamda elyazısıyla belki altı cilt tutan aşk mektubu var. Her türlü huyda kadın için mektup bulunur. Kalisky, Richmond Terrace’ta hani Londra’dan üç fersah ötedeki kasabada, bütün İngiltere’nin en güzel Quaker<a class="si-noteref" href="#f116" id="ref_f116">116</a> kızına sevgi sözü etmemiş mi?”</p>
		<p>Julien sabahın saat ikisinde dostundan ayrılırken, üzüntüsü azalmıştı.</p>
		<p>Ertesi gün Prens Korasoff, bir yazıcı getirtti; iki gün sonra da Julien’e güzel kızların en yamanına, ne sıkıcı iffet taslayanına gönderilebilecek elli üç tane mektup verdi. Julien’e, “Bu mektuplar elli dört tane değil, çünkü Kalisky istediğine erememiş, kovulmuştur,” dedi; “ama çorapçının kızından kötü davranış görürseniz size ne? Siz ancak Madam de Dubois’yı etkilesin diye uğraşacaksınız.”</p>
		<p>Her gün ata biniyorlardı: Prens Korasoff, Julien için çıldırıyordu. Ona birdenbire duyduğu bu dostluğu göstermek için ne yapacağını bilmiyordu; o kadar ki Moskova’nın en zengin kızlarından birini, amcasının kızını, ona vermeye kalktı.</p>
		<p>“Evlendikten sonra da, bir yandan ben kayırırım, bir yanda şu göğsünüzdeki nişanın yardımı olur, iki yıla kalmaz albaylığa kadar yükselirsiniz.”</p>
		<p>“Ama ben Légion d’honneur nişanını Napoléon’dan almadım ki! Bende nişanın o kadar değerlisi ne gezer!”</p>
		<p>“Zararı yok, nişanı icat eden Napoléon ya, yetişir. Avrupa’da nişanların en değerlisi gene budur; öbürleri bunun yanında hiç kalır.”</p>
		<p>Julien, az kaldı peki diyecekti, ama görevi onu, o büyük kişinin yanına çağırıyordu, Korasoff’tan ayrılırken mektup yazacağına söz verdi. Götürdüğü gizli notanın yanıtını alıp hemen Paris’in yolunu tuttu. Prens Korasoff’tan ayrılıp yalnız kalalı daha iki gün geçmemişti ki Fransa’dan, Mathilde’den uzaklaşmak ona dünyanın en büyük işkencesi gibi gözükmeye başladı:</p>
		<p>“Korasoff’un önerdiği milyonlarla evlenmeyeceğim, ama onun verdiği öğütleri tutacağım.</p>
		<p>O bilmez mi? Kadın, kız avlamayı o bilmeyecek de kim bilecek? On beş yıldan beri işi gücü bu; şimdi otuzunda. Bu işe on beşinde başlamış. Doğrusu zeki değil denemez; ince adam, dikkatli, kurnaz adam; o yaradılışta bir adamın coşkunluğa, şiire kapılmasına olanak yoktur, kadın tellalı. Daha iyi ya, aldanmıyor demek.</p>
		<p>Dediğini dinlemeli, Madam de Fervaques’a tatlı sözler söylemeli.</p>
		<p>Belki biraz içim sıkılır ama, onun o güzel gözlerine bakarım. O gözler beni dünyada en çok sevmiş olan gözlere ne kadar da benziyor!</p>
		<p>Fransız değil; onun huyunu suyunu da bir incelemiş oluruz.</p>
		<p>Deli gibiyim, sanki suya batmış boğuluyorum; böyle zamanlarda burnumun dikine iş görmek olmaz; bir dostun öğütlerine kulak vermeli.”</p>
	</div>
	<div class="si-footnotes">
		<div class="si-footnote" id="f113"><a class="si-backref" href="#ref_f113">113</a><span>. General Desaix ile Mareşal Gouvion Saint-Cyr; Napoléon’un komutanlarından. (Ç.N.)</span></div>
		<div class="si-footnote" id="f114"><a class="si-backref" href="#ref_f114">114</a><span>. XV. Louis, 1774’te ölmüş, <em>Kızıl ile Kara</em> 1830’da yayımlandı. (Ç.N.)</span></div>
		<div class="si-footnote" id="f115"><a class="si-backref" href="#ref_f115">115</a><span>. Dubois, Fransa’da en yaygın soyadlarındandır; soyluluk gösteren <em>de</em> ile birleşmesi gerçekten çok gülünçtür. (Ç.N.)</span></div>
		<div class="si-footnote" id="f116"><a class="si-backref" href="#ref_f116">116</a><span>. XVII. yüzyıl ortalarında İngiltere’de ve Amerikan kolonilerinde ortaya çıkan ve Tanrı’yı doğrudan içsel bir deneyimle kavramayı vurgulayan Hıristiyan grubu. (Y.N.)</span></div>
	</div>
</body>
</html>