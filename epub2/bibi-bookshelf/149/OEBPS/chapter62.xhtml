<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>32 <span class="inline">Kaplan</span></h2>
		<div class="epigraph">
			<p>“Yazık! Neden bunlar, neden başkaları değil?”</p>
			<p class="gap-writer">BEAUMARCHAIS</p>
		</div>
		<p>Bir İngiliz gezgini, bir kaplanla bir arada nasıl yaşayabildiğini anlatır; onu kendi büyütmüş, okşarmış ama masasının üstünden dolu tabancayı da eksik etmezmiş.</p>
		<p>Julien’in kendini mutluluğa şöyle doyasıya bıraktığı anlar, ancak bunu bakışlarıyla Mathilde’e belli etmeyeceğinden kuşku duymadığı anlardı. Ona ara sıra sert bir söz söylemeyi boynuna borç bilmişti; bu işi hiç şaşmadan başarıyordu.</p>
		<p>Mathilde’in bağlılığı, Julien’in görüp şaştığı uysallığı son dereceyi buldu mu, Julien kendine söz geçiremeyeceğini anlar, hemen onun yanından kaçma yürekliliğini gösterirdi.</p>
		<p>Mathilde, ilk olarak sevdi.</p>
		<p>Bir zamanlar kaplumbağa kabuğuyla sürüklenir gibi gördüğü hayat, artık onun gözünde uçar gibi geçiyordu.</p>
		<p>Ama gene de gurur ne yapıp yapıp kendini göstermese olur mu? Başına aşkın açtığı bütün tehlikelere kendini pervasızca atmak istiyordu. Ölçülü davranan Julien’di; Mathilde de, ancak bir tehlike çıktı mı, onun sözlerine boyun eğiyordu. Ama Julien’e böyle boyun eğdiği, onun yanında hemen hemen büsbütün gönülsüzleştiği için midir nedir, soyu sopu olsun, uşaklar olsun, evde ona yaklaşan kim varsa hepsine karşı kibirliliği bir kat daha artmıştı. Akşam salonda, altmış kişinin içinde, Julien’i yanına çağırıp onunla gizli gizli konuşuyordu.</p>
		<p>Bir gün küçük Tanbeau, yanlarına sokulmuştu; Mathilde ondan kitaplığa gidip Smollet tarihinin 1688 devrimini anlatan cildini getirmesini istedi: Tanbeau’nun durakladığını görünce de, Julien’in ruhuna merhem gibi gelen aşağılayıcı bir kendini beğenmişlikle, “Hem gelirken acele etmeseniz de olur!” dedi.</p>
		<p>Julien, “O canavar bozuntusu nasıl baktı, gördünüz mü?” dedi.</p>
		<p>“Dayısının bu salonda on-on iki yıllık hizmeti vardır, yoksa onu şimdi kapı dışarı ettirirdim.”</p>
		<p>Mösyö de Croisenois’ya, Mösyö de Luz’e, onların dostlarına davranışlarında da, yalnız görünüşe bakılırsa, incelikten, görgüden uzaklaşmıyordu. Ama, aslı aranırsa o davranışlarda da bir meydan okuma hali vardı. Mathilde, Julien’e eski sevgilerini anlatmış olduğuna çok pişmandı, hem o beylere karşı gösterdiği masumca denebilecek ilgiyi pek büyüterek anlatmış olduğunu da açıklayamadığı için büsbütün üzülüyordu.</p>
		<p>Ona, “Mösyö de Croisenois, mermer masa üzerinde elini benim elime yaklaştırdı, ben de zayıflık gösterip çekemedim, demiştim, o zaman duyduğum duyguları inceden inceye anlatmıştım, ama onu anlatmaktan zevk duymam size anlattığım içindi,” demek istiyor, “kesinlikle söyleyeceğim,” diyor, ama kadınlık gururu bir türlü elvermiyordu.</p>
		<p>Şimdi o beylerden biri gelip bir-iki dakika konuşmaya kalksa, Mathilde hemen Julien’e sorulacak bir şey hatırlar, bunu bahane edip onun yanından ayrılmaz olurdu.</p>
		<p>Gebe kaldığını anladığı gün bunu Julien’e sevinçle açıkladı.</p>
		<p>“Gene de benden kuşku duyar mısınız? Bu da sizi inandırmaz mı? Artık ben ölesiye sizin karınız oldum.”</p>
		<p>Bu haber Julien’i derin bir şaşkınlığa düşürdü. Az kaldı davranışlarında gözettiği kuralı unutacaktı. “Benim için kendini yok eden o kıza karşı duygusuzluğa, aşağılamaya gönül nasıl katlanır?” Mathilde’in biraz rahatsızca bir hali oldu mu önlem, sakınma düşüncesi istediği kadar o korkunç sesini yükseltsin, Julien, bir türlü yüreklenip, kıza deneyimlerine dayanarak, aşklarının sürekliliği için pek gerekli saydığı ağır sözlerden birini olsun söyleyemiyordu.</p>
		<p>Mathilde bir gün, “Babama bir mektup yazıp her şeyi bildireceğim,” dedi. “O, benim için yalnız baba değil, bir arkadaş, bir dosttur; bunun için onu bir an bile aldatmaya kalkmayı size de, kendime de yakıştıramıyorum.”</p>
		<p>Julien ürpermişti:</p>
		<p>“Ne?” dedi, “Ne yapacaksınız?”</p>
		<p>Mathilde, gözleri neşeyle parlayarak karşılık verdi:</p>
		<p>“Görevimi.”</p>
		<p>“Ama babanız beni bir köpek gibi kovar, bu evden atar.”</p>
		<p>“O da onun hakkı, ne diyebilirsiniz? Biz de kol kola verir, güpegündüz büyük kapıdan çıkar gideriz.”</p>
		<p>Şaşmış kalmış olan Julien, Mathilde’den bir hafta beklemesini istedi. Kız, “Olamaz,” dedi, “şerefim bana böyle buyuruyor, görevimin ne olduğunu anladım, artık duramam, hemen yerine getirmeliyim.”</p>
		<p>Julien, sonunda, “Bu işi başka bir zamana bırakmanızı istiyorum,” dedi. “Şerefsiz bir iş görmüş olmazsınız; ben kocanızım diye böyle istiyorum. Sizin yapacağınız bu iş, hayatınızın en ağır işi olacak, sizin de, benim de durumumuzu değiştirecek. Benim de karışmaya hakkım var. Bugün salı; bir dahaki salı Retz Dükü’nün günü; o günün akşamı Mösyö Mole, konağa girerken kapıcı ona, yazgımızı belirleyecek mektubu verir... Babanızın en büyük isteği, sizi bir dük karısı yapmak, bunu iyi biliyorum; ne karar verileceğini anlarsınız.”</p>
		<p>“Nasıl öç alacağını anlarsınız demek istiyorsunuz, değil mi?”</p>
		<p>“Bana bunca iyilikler etmiş bir adama acıyabilirim, ona kötülüğüm dokunduğu için yüreğim sızlar, ama kimseden korkmam.”</p>
		<p>Mathilde, onun isteğine boyun eğdi. Gebeliğini Julien’e haber vereli ilk olarak onun böyle buyururcasına söz söylediğini duyuyordu. Julien’in, onu hiç bu kadar sevdiği olmamıştı. Mathilde’e acı sözler söylemekten kaçınmak için, onun rahatsızlığını fırsat bilmişti; kalbinin şefkat damarı tutmuştu. Ama, kızın işi Mösyö Mole’e açacağını duyunca oldukça telaşlandı. Mathilde’den belki de ayrılması gerekecekti. Onun gittiğini görünce kız elbette üzülür, ama hele aradan bir ay geçsin, bakalım hiç hatırına getirir miydi?</p>
		<p>Marki’nin pek haklı olarak edebileceği sitemleri düşündükçe de gene belki o kadar üzülüyordu.</p>
		<p>O akşam Mathilde’e, bu yüzden duyduğu üzüntüyü anlattı; sonra aşkına kapılıp kendini tutamadı, ayrılığın acı geleceğini de açıklayıverdi.</p>
		<p>Mathilde’in rengi değişti.</p>
		<p>“Doğru mu?” dedi. “Benden altı ay ayrı düşmek sizin için bir yıkım mı olacak?”</p>
		<p>“Hem de büyük bir yıkım. Dünyada beni korkutabilecek tek yıkım.”</p>
		<p>Mathilde pek sevinmişti. Julien rolünü o kadar dikkatle, öyle özene bezene oynamıştı ki, sonunda kız, kendisinin ondan daha çok sevdiğini anlamıştı.</p>
		<p>Salı günü çabucak geldi yetişti. Gece yarısı, Marki konağa dönünce bir mektup buldu; zarfın üzerinde, yanında kimse bulunmadığı bir zamanda kendi eliyle açması yazılıydı.</p>
		<div class="letter">
			<p>Baba,</p>
			<p>Aramızdaki bütün toplumsal bağlar kırıldı, ancak doğal bağlar kaldı. Kocamdan sonra dünyada en çok sevdiğim insan sizsiniz. Gözlerim yaşarıyor, sizi ne kadar üzeceğimi düşünüyorum; ama herkese karşı rezil olmamak, sizi düşünüp ona göre kararınızı vermeye zaman bırakmak için bu açıklamamı geciktirmeyi uygun bulmadım. Beni çok sevdiğinizi bilirim, gönlünüzden kopar da bana bir miktar aylık bağlarsanız istediğiniz yere, örneğin İsviçre’ye, kocamla gider yerleşirim. Onun adı o kadar tanınmamış bir addır ki Verrières’li bir kerestecinin gelini Madam Sorel’in sizin kızınız olabileceği kimsenin aklına gelmez. İşte bu adı yazmak beni üzüyor. Julien’e öfkelenmenizden korkuyorum; öfkeniz ilk bakışta pek haklı olur, ama işin aslı, sanılacağı gibi değildir. Ben bir düşes olamayacağım, baba; ama onu severken düşes olamayacağımı biliyordum; onu önce ben sevdim, ben onu baştan çıkardım. Bana sizden, atalarımızdan geçen ruh, bayağı bulduğum şeylere ilgi göstermeme izin veremez, o kadar soyludur. Sizi hoşnut edeyim diye Mösyö de Croisenois’yı sevebilmeyi çok istedim, ama elimden gelmedi. Siz de niçin benim karşıma, gerçekten değeri olan bir adam getirdiniz? Hyères’den döndüğüm zaman bana, “Hoşuma giden biricik adam varsa o da bu genç Sorel,” diyen siz değil misiniz? Bu mektubun sizi ne kadar üzeceğini düşündükçe o zavallı da benim kadar üzülüyor. Sizin bir baba olarak öfkelenmemeniz bilirim ki olacak şey değil, ama beni gene de bir dost olarak seviniz.</p>
			<p>Julien bana saygı gösteriyordu. Benimle bazen konuşması da hep size karşı beslediği derin saygıdandı. Onun yaradılışında öyle bir gurur vardır ki, kendisinden pek üstün bildiği kimselere, ancak onlar bir şey sorarsa karşılık verir, onlara kendiliğinden söz söylemez. Herkesin toplumdaki yerinin başka olduğunu bilir, o farklara içinden gelen bir duyguyla saygı duyar. Yüzüm kızararak en iyi dostuma açıklıyorum, başka hiç kimseye bu sırrımı söyleyemem: Bir gün bahçede ben onun kolunu sıktım.</p>
			<p>Hele yirmi dört saat geçsin, göreceksiniz ki ona kızmanıza hiçbir neden kalmayacak. Benim bu yaptığım, onarılamaz bir suç. İsterseniz o, derin saygılarını, sizi gücendirmiş olmaktan doğan üzüntüsünü size benim aracılığımla bildirir. Siz onu bir daha göremezsiniz; ama nereye giderse ben de arkasından giderim. Bu onun hakkı, benim de görevimdir, çünkü o, çocuğumun babasıdır.</p>
			<p>Büyüklük gösterir de bize altı bin frank yıllık bağlarsanız, bunu sevinçle kabul ederim: Bunu esirgerseniz, Julien gidip Besançon’a yerleşecek, orada Latince ile edebiyat öğretmenliği yapacak. Gerçi o şimdi bir hiçtir, ama yükseleceğine inanıyorum. Ben onunla kaldıkça hayatımın ünsüz, sansız bir hayat olmayacağını biliyorum. Bir devrim olursa, onun en başta bir yer edineceğinden kuşkum yok. Beni istemiş olan öbür kimseler için böyle bir şey söyleyebilir misiniz? Onların güzel, büyük toprakları var! Ama ben bunu, onlara hayran olmak için bir neden sayamam. Benim Julien’im ise, bir milyonu olsa, babamın da koruyuculuğunu görse, bugünkü devlet biçimi değişmeden de yüksek bir yere geçebilir...</p>
		</div>
		<p>Marki’nin, hemen duygularına kapılarak hareket eden bir adam olduğunu bildiği için Mathilde tam sekiz sayfalık bir mektup yazmıştı.</p>
		<p>Mösyö Mole, o mektubu okurken, Julien gece yarısı bahçede dolaşıyor, kendi kendine, “Ne yapmalıyım?” diyordu. “Öncelikle görevimin ne olduğunu, sonra da çıkarımın ne olduğunu bilmeliyim. Benim Marki’den gördüğüm iyilik çok büyük; o olmasaydı ben şimdi zavallı bir edepsiz olurdum. Hem herkesin kininden, düşmanlığından kurtulacak kadar edepsizlik de edemezdim. O beni kibarlar çevresine bağlı bir adam etti. Benim bundan sonra da edepsizlikler etmem gerekecek ama, buna hem daha az zorunlu olacağım, hem de daha az iğrenç edepsizliklerle kalabileceğim. Bana bir milyon verse iyiliği bu kadar büyük olmazdı. Bu nişan da, birtakım diplomat hizmetlerinde bulunmuş sayılıp saygı görmem de hep onun yüzünden. Eline kalemi alıp bana ne yapmam gerektiğini bildirmek istese acaba ne yazar?..”</p>
		<p>Julien bunları düşünüp dururken Mösyö Mole’ün ihtiyar uşağı geldi:</p>
		<p>“Marki sizi çağırıyor,” dedi, “giyimli değilseniz bile hemen gelmenizi istiyor.”</p>
		<p>Uşak, Julien’in yanından giderken, yavaşça, “Çok öfkeli,” dedi. “Kendinizi koruyun.”</p>
	</div>
</body>
</html>