<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>17 <span class="inline">Eski bir kılıç</span></h2>
		<div class="epigraph">
			<p>“Şimdi ciddileşeceğim işte – vakit geldi çünkü<br/>Aşırı ciddiye alınıyor ya günümüzde Kahkaha,<br/>Erdem’in Kötülük’e yaptığı şaka suç sayılıyor hani.”<a class="si-noteref" href="#f105" id="ref_f105">105</a></p>
		</div>
		<p>Mathilde yemekte gözükmedi. Akşam bir an salona geldiyse de Julien’e bakmadı. Onun bu davranışı Julien’e bir tuhaf geldi. “Ama,” dedi, “ben bu kibarlar çevresinin törelerini pek iyi bilmiyorum; her gün yüz kere yinelenenleri öğrenebildimse işte o kadar. Herhalde bunun bir nedeni vardır, sonra anlatır.” Gene o merak içini kemiriyordu. Mathilde’in yüzündeki anlamı anlamaya çalıştı; onun sert, zalim bir tavır içinde olduğunu görmezlikten gelemedi. Bir gece önce aşk heyecanıyla kıvranan ya da kıvrandığını sandırmak isteyen kadın, nasıl bu kadın olabilirdi? Zaten o aşk taşkınlıkları da, doğru olamayacak kadar aşırı değil miydi?</p>
		<p>Ertesi gün, daha ertesi gün Mathilde gene o soğuk davranışını sürdürdü; Julien’e bakmıyor, onun varlığını bile fark etmez gibi gözüküyordu. Kaygıdan içine ateş düşmüş gibi olan Julien, şimdi, ilk gün kalbinde başka hiçbir duyguya yer bırakmayan o zafer sevincinden çok uzaktaydı. “Acaba,” diyordu, “gene erdem, iffet damarı mı tuttu?” Ama erdem, iffet gibi sözcükler o kibirli Mathilde’e herhalde biraz yavan gözükecek şeylerdi.</p>
		<p>Julien, kendi kendine, ”Hayatın bayağı hallerinde dine inandığı yok,” diyordu, “dini ancak, sınıfının çıkarlarına yaradığı için sever. Ama, sırf kadınlık inceliği ile de, böyle onarılamaz bir yanlışlık yaptığı için pişman olmaz mı?” Julien o kızın ilk âşığı kendisi olduğunu sanıyordu.</p>
		<p>Bazen de dönüp içinden, “Ama niye gizlemeli?” diyordu, “Hiçbir tavrında doğallık, yalınlık, şefkat yok. Ben onu hiç bu kadar gururlu görmedim, sanırsın ki tahtından inen bir kraliçe. Acaba beni pek mi hor görüyor? Benim adsız bir aileden olduğumu, yalnız bunu hatırına getirip benim için pişman olması da ona yakışmayacak şey değil.”</p>
		<p>Julien, kitaplarda Verrières’deki anılarından edindiği bu peşin yargılardan bir türlü kurtulamayan Julien, âşığını mutlu ettikten sonra artık kendi varlığını bile düşünmeyecek kadar şefkat gösterir bir sevgili hayali kuradursun, onuruna dokunulmuş olan Mathilde, ona diş biliyordu.</p>
		<p>İki aydan beri iç sıkıntısı çekmediği için artık iç sıkıntısından korkusu kalmamıştı; böylece Julien, hiç farkına varmadan, onun gözündeki en büyük üstünlüğünü kaybetmişti.</p>
		<p>Matmazel Mole, odasında sinirli sinirli gezinerek, “Kendimi zorla bir adamın egemenliği altına soktum,” diyordu; “Julien’in namusuna diyecek yok, ama ben onun onurunu kıracak olursam, aramızda geçeni söyleyerek benden öç alır.” Çağımız öylesine uğursuz bir çağ ki, doğru yolu kaybedenler bile iç sıkıntısından kurtulamıyor. Julien, Mathilde’in ilk sevdiği adamdı; hayatta ilk olarak sevmek en kuru ruhlu insanlara bile birtakım tatlı düşler verir, ama Mathilde gene de acı acı düşüncelerle kıvranıyordu.</p>
		<p>“O beni artık iyiden iyiye egemenliği altına aldı; ona aykırı gelecek bir şey yaparsam, beni en acımasız cezalara çarptırmasından korkarım.” Yalnız bu düşünce, Matmazel Mole’ün, Julien’i aşağılamasına yeterdi. Onun yaradılışındaki en erdemli tavır, cesur olmasıydı. Bütün hayatını bir şans oyununa bağlar gibi hareket ederek, ona bir heyecan vererek ruhunu her zaman tazelenen o iç sıkıntısından kurtarabilirdi; başka hiçbir şeyden bu kadar tat alması olanaksızdı.</p>
		<p>Üçüncü gün oldu; Matmazel Mole, bakmamakta direniyordu. Julien artık dayanamayıp yemekten sonra onun arkasını bırakmadı, bilardo salonuna girdi. Mathilde’in bunu hiç istemediği pek belliydi. Öfkesini herkesin anlamasına da aldırdığı yoktu.</p>
		<p>“Benim üzerimde pek büyük haklar kazandığınızı mı sanıyorsunuz da, sizinle konuşmak istemediğimi başınıza kaka kaka belli ettiğim halde gene peşimi bırakmıyorsunuz?.. Bilmiş olun ki, Mösyö, hiç kimsenin bu kadar ileri varmasına dayanamam.”</p>
		<p>İki sevgilinin birbiri ile konuşması oldukça garipti. İkisi de, farkına varmadan, birbirine amansızca kin duyuyorlardı. Julien de, Mathilde de öyle sabırlı insanlar değillerdi; bundan başka her ikisi de, karşısındakini incitmeden düşündüklerini açıkça söylemeye alışıktı. Bunun içindir ki arası çok geçmedi, artık ölesiye dargın olduklarını birbirlerine bildirdiler, Julien, “Ağzımdan bir söz kaçırmayacağıma, size yemin ederim,” dedi, “böyle birdenbire bir değişikliğin size söz getirmesinden korkmasam, sizinle hiç konuşmayacağıma yemin ederdim.”</p>
		<p>Saygıyla selamlayıp çekildi.</p>
		<p>Kendisine bir görev bildiği bir işi görürken doğrusu hiçbir pişmanlık duymuyordu; Matmazel Mole’e iyice gönül vermiş olduğunun farkında değildi. Üç gün önce, maun dolaba kapatıldığı zaman hiç kuşkusuz, onu sevmiyordu. Ama onunla böyle ölesiye dargın kalmak gerektiğini görünce, bütün duyguları çabucak değişiverdi.</p>
		<p>Belleği zalimlik edip o gecenin, gerçekte pek heyecansız geçirdiği o gecenin, en küçük değersiz anılarını bile birer birer canlandırmaya başladı.</p>
		<p>Birbirleriyle bir daha barışmamacasına darıldıklarını söylediklerinin ertesi günü, Julien, gece odasında, Matmazel Mole’ü sevdiğini kendi kendine açıklamak zorunda kalınca, az kaldı çıldıracaktı.</p>
		<p>Bunu anladıktan sonra gönlünde son derece acı veren çarpışmalar başladı: Bütün duyguları altüst olmuştu.</p>
		<p>Sekiz gün geçti geçmedi, Mösyö de Croisenois’ya kafa tutmak şöyle dursun, hüngür hüngür ağlayarak onu kucaklayacağı geliyordu.</p>
		<p>Böyle acıya katlanmak zorunluluğu ile sağduyusu biraz uyandı; Languedoc’a gitmeye karar verdi, sandığını hazırlayıp posta arabasında yer tutmaya çıktı.</p>
		<p>Ertesi gün Toulouse’a gidecek olan arabada, büyük bir şans eseri olarak bir kişilik yer bulunduğunu öğrenince bayılır gibi oldu. O yeri tuttu, yola çıkacağını Marki’ye bildirmek üzere konağa döndü.</p>
		<p>Mösyö Mole evde değildi. Julien yarı diri, yarı ölü bir halde, kitaplığa girip beklemeye karar verdi. Orada Matmazel Mole’le karşılaşınca ne duruma düştüğünü varın siz düşünün.</p>
		<p>Mathilde, Julien’i görünce hemen şımarıkça bir tavır takındı; bunu anlamamak, yanılıp hayra yormak olanaksızdı.</p>
		<p>Kederinden ne yaptığını bilmeyen, hiç beklemediği bir zamanda onunla karşılaşınca büsbütün şaşırmış olan Julien, dayanamadı, oldukça şefkatli, ta gönülden gelen bir sesle, “Demek beni artık sevmiyorsunuz!” dedi.</p>
		<p>Mathilde, kendine karşı duyduğu hırstan ağlayarak, “Kendimi rastgele bir adama verdiğim için kendimden iğreniyorum,” dedi.</p>
		<p>“Rastgele bir adam mı?” diye bağırıp kitaplıkta bir antika diye saklanan, Ortaçağ’dan kalma bir eski kılıca saldırdı.</p>
		<p>Matmazel Mole’e söz söylerken, en yüksek noktasına vardığını sandığı hüznü, onun utançtan ağladığını görünce yüz kat daha artmıştı. Onu öldürebilse dünyanın en mutlu insanı olacaktı.</p>
		<p>Julien kılıcı köhne kınından zorla çekerken, böyle yepyeni bir heyecanla karşılaştığı için sevinen Mathilde, ona doğru salınarak yürüdü; gözyaşları dinivermişti.</p>
		<p>Julien’in o anda aklına Mole Markisi geldi; irkilip içinden, “Bana bunca iyilik eden adamın kızını mı öldüreceğim!” dedi. Kılıcı elinden yere atacak oldu. “Benim ancak melodramlara yaraşır bu davranışımı görse, gülmekten katılırdı,” diye düşündü. Bu düşünceyle soğukkanlılığı geri gelmişti. Eski kılıcın demirini, bir pas lekesi arıyormuş gibi, dikkatle gözden geçirdi, yeniden kınına koydu, sakin bir tavırla gidip her zamanki yaldızlı tunç çiviye astı.</p>
		<p>Sonuna doğru oldukça yavaşlamış olan bu davranış, bir dakika kadar sürmüştü; Matmazel Mole, Julien’e şaşkın şaşkın bakıyordu. İçinden, “Demek ki az kaldı, beni sevgilim öldürüverecekti!” dedi.</p>
		<p>Bu düşünce onu sanki ta IX. Charles ile III. Henri çağının en güzel zamanlarına götürmüştü.</p>
		<p>Kılıcı yerine asmış olan Julien’in karşısında dimdik duruyordu, ona bakan gözlerinde kin kalmamıştı. Açıkça belirtelim ki o anda çok çekiciydi, kuşkusuz bir Paris bebeğini andıran hiçbir hali yoktu. (Paris bebeği; Julien’in o kadınlar için kullandığı en sert deyimdi.)</p>
		<p>Mathilde, “Korkarım, ben ona karşı gene bir güçsüzlük göstereceğim,” diye düşündü, “ben yeniden, hem de sert sözler söylediğim bir günde kendimi bırakıverirsem, artık bana büsbütün egemen olduğunu sanır.” Kaçıp gitti.</p>
		<p>Onun koşmasına bakan Julien, “Ne kadar da güzel, Tanrım!” dedi, “Daha sekiz gün önce kollarıma ateşle atılan işte bu kız değil miydi?.. O tatlı anlar bir daha hiç, hiç gelmeyecek! Hem de bunu kendim ettim! Benim için o kadar büyük, o eşi bulunmaz anda ise ben hiç aldırış etmedim!.. Doğrusu ben yaradılıştan bayağı, yaradılıştan zavallı bir adamım.”</p>
		<p>Marki geldi; Julien yola çıkmak üzere olduğunu ona hemen anlattı.</p>
		<p>Mösyö Mole, “Nereye gideceksiniz?” dedi.</p>
		<p>“Languedoc’a.”</p>
		<p>“Rica ederim böyle bir şeye kalkışmayınız, göreceğiniz daha büyük işler var; yakında belki yola çıkacaksınız ama Languedoc’a değil, kuzey illerine gideceksiniz... Üstelik sizin konaktan uzaklaşmanıza bile izin vermiyorum. Çok rica ederim, buradan ayrılmanız, iki-üç saati geçmemeli. Ansızın size ihtiyacım olabilir.”</p>
		<p>Julien selam verip hiçbir şey söylemeden çekildi. Marki şaşkınlıkla bakakaldı: Julien’in söz söylemeye bile gücü yoktu, gidip odasına kapandı.</p>
		<p>Orada, talihinin ne kadar kötü olduğunu özgürce abartabilirdi.</p>
		<p>“Demek ki,” diyordu, “buradan kalkıp gitmeye bile hakkım yok. Tanrım, Marki beni burada kim bilir kaç gün alıkoyacak! Ne yapacağım ben? Danışacak bir dostum da yok: Rahip Pirard’a gitsem, ilk cümleyi bitirmeme bırakmaz; Kont Altamira’ya söylesem gönlümü avutmak için bir gizli devrim örgütüne girmemi söyler.</p>
		<p>Ama ben çıldırıyorum; çok iyi anlıyorum bunu; ben bir çılgınım.</p>
		<p>Bana kim yol gösterecek? Ne olacak bana?”</p>
	</div>
	<div class="si-footnotes">
		<div class="si-footnote" id="f105"><a class="si-backref" href="#ref_f105">105</a><span>. Lord Byron, <em>Don Juan</em>, XIII:1, çev. Halil Köksel, YKY, 2000. (Y.N.)</span></div>
	</div>
</body>
</html>