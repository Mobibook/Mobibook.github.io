<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>43</h2>
		<p>Bir saat sonra, derin bir uykuya dalmış uyurken, elinin üzerinde sıcak sıcak gözyaşları duyup uyandı. Yarı uykuda, yarı uyanık bir halde içinden söylendi:</p>
		<p>“Gene Mathilde olacak. İşin teorik yönünü bilir, şimdi de beni duygusal yanımdan yakalayıp düşüncemden vazgeçirmeye çalışacak.” Böyle acıklı bir sahneyle karşılaşmak düşüncesi oldukça canını sıktı; gözlerini açmadı. Belphégor’un, karısından kaçmasını anlatan dizeler aklına geldi.</p>
		<p>Bir iç çekme duydu; gözlerini açtı; gelen Madam de Rênal’di. Julien, hemen onun ayaklarına atılıp, “Demek,” dedi, “ölmeden seni bir kere daha gördüm... Yoksa bir düş mü bu?”</p>
		<p>Ama hemen kendine gelip, “Bağışlayın, Madam,” dedi, “ben sizin gözünüzde bir katilim.”</p>
		<p>“Mösyö... ben size, Yargıtay’a başvurun diye yalvarmaya geldim, bunu yapmak istemediğinizi biliyorum...”</p>
		<p>Boğulur gibi hıçkıra hıçkıra ağlıyor, konuşamıyordu.</p>
		<p>“Lütfen beni bağışlayın.”</p>
		<p>Madam de Rênal, kalkıp Julien’in kollarına atılarak, “Seni bağışlamamı istiyorsan,” dedi, “Yargıtay’a başvurma dilekçesini hemen imzalarsın.”</p>
		<p>Julien, ona sarılmış öpüyordu.</p>
		<p>“Bu iki ay içinde her gün beni görmeye gelir misin?”</p>
		<p>“Yemin ederim ki gelirim. Her gün. Kocam gelmemi yasaklamazsa.”</p>
		<p>Julien, “Peki,” dedi, “imzalıyorum. Ne! Sen beni bağışladın mı? Olabilir mi bu?”</p>
		<p>Madam de Rênal’i kolları arasında sıkıyordu; deli gibiydi. Kadın bir acı duyup hafifçe inledi; ama hemen, “Bir şey değil,” dedi, “biraz acıdı da!”</p>
		<p>Julien, hüngür hüngür ağlayarak, “Omzun, omzun acıdı değil mi?” dedi.</p>
		<p>Biraz çekildi; şimdi kadının elini yana yana öpüyordu:</p>
		<p>“Seni Verrières’deki odanda son gördüğüm gün, bir gün bunu yapacağım kimin aklına gelirdi?”</p>
		<p>“Benim Mösyö Mole’e o alçakça mektubu yazacağım kimin aklına gelirdi?”</p>
		<p>“Bil ki ben seni hep sevdim, senden başka da kimseyi sevmedim.”</p>
		<p>Şimdi Madam de Rênal de gönlünde bir sevinç duymuştu:</p>
		<p>“Doğru mu?” dedi.</p>
		<p>Dizlerinin önüne oturan Julien’e dayandı da böylece uzun uzun, sessiz sessiz ağlaştılar.</p>
		<p>Böyle uzunca bir zaman geçti; yeniden söze başlayabildikleri zaman, Madam de Rênal sordu:</p>
		<p>“Ya o Madam Michelet, daha doğrusu Matmazel Mole?.. Anlattıkları o garip hikâyeye ben de inanmaya başladım doğrusu.”</p>
		<p>Julien, “O hikâye ancak görünüşte doğru,” dedi. “O, benim karım, ama metresim değil...”</p>
		<p>Belki birbirlerinin sözünü yüzüncü kez keserek, bin zorlukla birbirlerine bilmediklerini anlattılar. Mösyö Mole’e gönderilen mektubu, Madam de Rênal’in günahlarını dinleyip ona öğüt veren genç papaz hazırlamış, kadın da kendi eliyle kopya etmişti.</p>
		<p>“Din bana ne çirkin bir iş yaptırdı,” diyordu, “üstelik o mektubun en ağır yanlarını biraz yumuşatmıştım da...”</p>
		<p>Julien’in heyecanla kucaklaması, mutluluğu, kadını bağışladığının kanıtıydı. O, hiçbir zaman böyle çılgınca sevmemişti. Madam de Rênal sonra ona, “Ama ben kendimi dini bütün biri sanıyordum,” dedi. “Tanrı’ya gerçekten inanırım; bu işlediğim suçun çok kötü bir şey olduğuna da inanırım, zaten bu kanıtlandı, ama seni gördüm mü, bana iki kurşun atmış olmanı da düşünmeyerek...”</p>
		<p>Julien, kadının karşı koymalarına bakmadan, onu ateşli ateşli öptü.</p>
		<p>Madam de Rênal sürdürdü:</p>
		<p>“Bırak, sonra sözümü unutturacaksın, seninle ciddi konuşmak istiyorum... Seni gördüm mü, artık hiçbir görev gözüme gözükmüyor, senin için katıksız bir aşk duyuyorum, daha doğrusu bunu anlatmaya aşk sözcüğü de yetmez. Ben senin için, yalnız Tanrı için beslemem gereken duyguyu besliyorum: içinde hem saygı hem aşk hem boyun eğme bulunan bir duygu... Doğrusu bana nasıl bir büyü yaptın, bilmiyorum. Gardiyana bir bıçak batırmamı emretsen ben daha düşünmeden elim o işi yapıverecek. Bu ne haldir? Ayrılmadan önce bunu bana iyice bir anlat; iki aya kadar birbirimizden ayrılacağız...”</p>
		<p>Sonra gülümseyerek, “Kim bilir?” dedi, “Bakalım ayrılacak mıyız?”</p>
		<p>Julien yerinden fırlayıp, “Sözümü geri alıyorum,” dedi; “sen zehir, bıçak, tabanca, kömür ya da başka herhangi bir şeye başvurup hayatına son vermek, önüne engel çıkarmak istiyorsan Yargıtay’a başvurmam.”</p>
		<p>Madam de Rênal’in yüzü birdenbire değişti; az önceki derin düşünce hali, yerini şimdi büyük bir şefkate bırakmıştı; sonunda, “İkimiz de hemen şimdi kendimizi öldürsek?” diye sordu.</p>
		<p>Julien, “Öbür dünyada kim bilir ne var?” dedi; “Belki birtakım acılarla karşılaşacağız, belki de hiçbir şey yok. İki ay birlikte zevkli, tatlı bir hayat sürsek daha iyi değil mi? İki ay az şey midir? Hiç olamayacağım kadar mutlu olurdum.”</p>
		<p>“Hiç olamayacağın kadar mı mutlu?”</p>
		<p>Julien, sevinçle yineledi:</p>
		<p>“Hiç olamayacağım kadar mutlu. İçimden ne diyorsam inan ki sana da onu söylüyorum. Tanrı beni abartmaktan koruyor.”</p>
		<p>Madam de Rênal çekingen, hüzünlü bir gülümsemeyle, “Böyle söylemen, bana emretmek oluyor,” dedi.</p>
		<p>“Öyleyse her ne biçimde olursa olsun, canına kıymayacağına, bana olan aşkın üzerine yemin ediyor musun?.. Hem sen benim oğlum için yaşamalısın; Mathilde, Croisenois Markizi olunca, çocuğu uşakların eline bırakır.”</p>
		<p>Madam de Rênal, soğuk bir tavırla, “Yemin ediyorum,” dedi, “ama senin Yargıtay dilekçeni, kendi elinle yazıp imzalayacağın dilekçeyi bugün isterim. Savcıya onu ben götüreceğim.”</p>
		<p>“Dikkat et, adını lekelersin.”</p>
		<p>Kadın oldukça hüzünlü bir sesle, “Seni gelip hapishanede gördükten sonra,” dedi, “bütün Besançon’da, bütün Franche-Comté’de dillere düştüm demektir. Ben utanç, namus sınırlarını çoktan aştım... Artık şerefi, namusu kalmamış bir kadınım; senin uğrunda olduktan sonra ne çıkar!”</p>
		<p>Sesinde öyle bir hüzün vardı ki, Julien, kendisi için yepyeni bir mutlulukla onu kucakladı. Bu yeni duygusu aşkın verdiği sarhoşluk değil, doruğuna erişmiş bir gönül borcuydu. Kendisi için kadının yaptığı özverinin büyüklüğünü, genişliğini ilk olarak böylesine kavramıştı.</p>
		<p>İyilik etmekten hoşlanır kimselerden biri Mösyö de Rênal’e, karısının her gün Juilen’i hapishanede ziyaret edip uzun uzun kaldığını haber vermiş olacak; çünkü üç gün sonra Mösyö de Rênal karısına arabasını gönderdi; hemen Verrières’ye dönmesini de kesin olarak emrediyordu.</p>
		<p>Böyle kederli bir ayrılıkla başlayan gün hiç de iyi bir gün olacağa benzemiyordu. İki-üç saat sonra gelip Julien’e, kendisini bir papazın görmek istediğini söylediler: Besançon Cizvitleri arasına girememiş olan o güvenilmez papaz, sabahtan beri sokakta, hapishanenin dış kapısı önüne yerleşmiş, bir türlü gitmiyordu. Şakır şakır yağmur yağıyor, herif, “Hak yolunda bu cefaya da katlanırım,” deyip mazlum tavrı takınıyordu. Julien’in tersliği üstündeydi; edepsizliğin bu çeşidi onu büsbütün sinirlendirdi.</p>
		<p>Sabahleyin o papazın geldiğini bir kere daha söylemişler, istememişti, ama herif Julien’in günahını çıkarmayı, onun ağzından duyduğunu ileri süreceği birtakım gönül sırları uydurup anlatarak Besançon kadınları arasında ün salmayı kafasına koymuştu. Günü de, geceyi de hapishanenin kapısı önünde geçireceğini bağıra bağıra açıklıyor, “Tanrı beni buraya, o zındığı imana getirmek için gönderdi,” diyordu.</p>
		<p>Gürültü patırtı seyretmeye can atan halk, çevresine toplanmaya başlamıştı. Papaz, onlara, “Evet, kardeşlerim,” diyordu, “ben gündüzü de, geceyi de, bundan sonraki gündüzleri, geceleri de buracıkta geçireceğim. Kutsal Ruh benimle konuştu, Tanrı bana yüce bir iş buyurmuş; o Sorel denen delikanlının ruhunu Cehennem ateşinden ben kurtaracağım. Siz de benimle birlikte Tanrı’ya yalvarın,” vb. vb.</p>
		<p>Julien, rezaletten, kendisi üzerine dikkati çekebilecek her türlü şeyden son derece iğrenirdi. O anda, sessizce, kimseye fark ettirmeden bu dünyadan çekilip gitmeyi düşündü; ama Madam de Rênal’i bir daha görebileceğini umuyordu, o sırada da son derece âşıktı.</p>
		<p>Hapishanenin kapısı, kentin en işlek sokaklarından birine açılırdı. O üstü başı çamur içindeki papazın halkı çevresine toplayıp şamata ettiğini düşündükçe ruhu binbir acıyla doluyordu: “Hiç kuşkusuz her an benim adımı anar durur!” Bu, bir an, Julien için, ölümden de ağır geldi.</p>
		<p>Kendisine candan, gönülden hizmet eden gardiyanlardan birini, iki-üç kere, birer saat arayla çağırıp papazın hâlâ hapishane kapısında bekleyip beklemediğini anlamaya gönderdi.</p>
		<p>Gardiyan, gidip dönüşünde, “Mösyö,” diyordu, “papaz çamurun içinde diz çökmüş, yüksek sesle dua ediyor; ruhunuzun esenliği için vaaz veriyor.”</p>
		<p>Julien içinden, “Küstahın zoruna bak!” dedi; o sırada kulağına derinden gelen bir uğultu ilişti: Halk da bu uzun dualara “âmin” diyordu. Sanki bunlar yetmiyormuş gibi gardiyan da Latince sözcükleri mırıldanarak dudaklarını oynatmaya başladı:</p>
		<p>“Böyle kutsal bir adamın yardımını nasıl istemezsiniz,” dedi; “herkes sizin pek katı yürekli olduğunuzu söylüyor.”</p>
		<p>Julien, öfkeden kendini kaybetmiş bir halde, “Ah yurdum, ah!” diye bağırdı, “Hâlâ ne kadar da barbarsın.”</p>
		<p>Gardiyanın odada olduğuna hiç umursamadan yüksek sesle düşünmeye başladı:</p>
		<p>“Bu adam, gazetede adı çıksın, kendisi hakkında bir şeyler yazılsın istiyor; muradına ermenin yolunu da bulmuş.</p>
		<p>Ah! Baş belası taşralılar! Paris’te olsam başıma bu dertler açılmazdı. Ora insanlarının şarlatanlığı daha ustaca oluyor.”</p>
		<p>Sonunda, alnından iri iri terler damlayarak, “Hadi gidin o papazı getirin,” dedi.</p>
		<p>Gardiyan hemen istavroz çıkarıp sevine sevine seğirtti.</p>
		<p>Papaz, tüyler ürpertecek derecede çirkin, bir o kadar da pisti. Sabahtan beri yağan soğuk yağmur, zindanın karanlığını, nemliliğini artırıyordu. Papaz, Julien’i kucaklamaya kalkıştı, onunla konuşurken ağlamaklı tavırlar takındı. En aşağılık türden bir ikiyüzlülük herifin paçalarından akıyordu; Julien’in ömründe bu kadar kızdığı olmamıştı.</p>
		<p>Papazın gelmesinden bir çeyrek saat sonra Julien kendinde bir korkaklık duydu. İlk olarak ölüm ona korkunç görünüyordu. İdamdan iki gün sonra bedeninin kokuşacağını ya da buna benzer çirkin şeyleri düşünüyordu.</p>
		<p>Az kalsın zayıflık belirtileri gösterip korkusunu belli edecek ya da papazın üzerine atılıp zinciriyle boğacaktı; çok şükür ki aklına başka bir şey geldi; o adamdan, gidip hemen o gün ruhunun esenliği için kırk franklık bir dua okutturulmasını rica etti.</p>
		<p>Vakit öğleyi geçmişti; papaz parayı cebine indirip çekip gitti.</p>
	</div>
</body>
</html>