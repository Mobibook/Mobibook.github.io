<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>34 <span class="inline">Akıllı bir adam</span></h2>
		<div class="epigraph">
			<p>“Vali atına binmiş giderken içinden şunları geçiriyordu: ‘Bir gün gelip bir bakan, başbakan ya da dük olmayacağım ne belli?.. Savaş açsam şöyle ederim... Yenilik çıkaranları böyle zincire vurdururum...’”</p>
			<p class="gap-writer"><em>Le Globe</em></p>
		</div>
		<p>On yıllık tatlı tatlı hayallerin etkisi, değme tartışmayla yıkılmaz. Marki, kızmayı akıl kârı bulmuyordu, ama bağışlamaya da pek yanaşmıyordu. Bazı anlar oluyor, gönlünden, “Ah! Bir kaza olsa da şu Julien ölüverse...” diye geçiriyordu. Marki, kederli gönlünü böylece avutup gene en anlamsız hayallere kendini kaptırabiliyordu. Onun bu hayalciliği, Rahip Pirard’ın akla mantığa uygun bütün sözlerinin etkisini hiçe indiriyordu. Bir ay geçti, görüşmeler bir adım bile ilerlemedi.</p>
		<p>Siyaset işlerinde olduğu gibi bu aile işinde de Marki, birtakım parlak görüşlere kapılıp üç-dört gün bunlarla coşuyordu. O günlerde Mösyö Mole, bir davranış tasarısını, akla hikmete uygundur diye beğenmez; akıl, hikmet sözlerini, gönlünü çelen o tasarıya yardımcı ettikleri ölçüde doğru bulurdu... Üç gün, bir şairin olanca coşkusuyla uğraşıp işleri yoluna koymak ister, dördüncü gün ise onları bir daha hatırlamazdı.</p>
		<p>Julien, ilk önce, Marki’nin yavaşlıklarından telaşa düştü ama birkaç hafta sonra, Mösyö Mole’ün bu işte kesin bir tasarısı olmadığını anlamaya başladı.</p>
		<p>Madam Mole de, bütün ev halkı da, Julien’in, çiftlik işlerine bakmak üzere yola çıktığını sanıyorlardı; oysa o, Rahip Pirard’ın evine saklanmıştı, hemen her gün de Mathilde’i görüyordu; Mathilde her sabah babasıyla bir saat konuşuyor, ama bazen haftalar geçiyor, ikisinin de kafasını dolduran sorunun sözünü bile açmıyorlardı. Bir gün, Marki, “O adamın nerede olduğunu bilmek bile istemem,” dedi; “siz şu mektubu alın da ona gönderin.”</p>
		<p>Mathilde mektubu alıp okudu:</p>
		<div class="letter">
			<p>Languedoc’taki topraklar yılda 20.600 frank getirir. 10.600 frangını kızıma, 10.000’ini de Mösyö Julien Sorel’e veriyorum. Doğal olarak toprakları bağışlıyorum. Notere söyleyin, iki ayrı bağışlama anlaşması hazırlayıp bana yarın getirsin; bundan sonra da aramızda hiçbir ilişki kalmayacaktır. Ah! Mösyö, siz bana bunu yapmalı mıydınız?</p>
			<p class="right">Mole Markisi</p>
		</div>
		<p>Mathilde, neşeli neşeli, “Çok teşekkür ederim,” dedi. “Biz gidip Agen’le Marmande arasında Aiguillon Şatosu’ na yerleşeceğiz. Oranın İtalya kadar güzel bir ülke olduğunu söylüyorlar.”</p>
		<p>Marki’nin bu bağışı, Julien’i son derece şaşırttı. Artık eskisi gibi sert, aldırışsız bir adam değildi. Çocuğunun nasıl yaşayıp büyüyeceği düşüncesi zihninde şimdiden yer etmişti. Onun gibi yoksul bir adam için de oldukça büyük, bu beklenmedik zenginlik, Julien’in gözlerini gene yükseklere dikti. Karısıyla kendinin yıllık gelirleri 26.000 frangı bulacaktı.</p>
		<p>Mathilde’e gelince, gururunun bir sonucu olarak hep “kocam, kocam” dediği Julien’e karşı beslediği taparcasına sevgi, bütün duygularını susturmuştu. En büyük, biricik amacı, nikâhını resmîleştirmekti. Kaderini, üstün bir adamın kaderine bağlamakla çok akıllıca davranmış olduğuna inanıyordu; bütün günlerini bu işe sevinmekle geçiriyordu. Kişisel değer konusu, artık onun kafasında çok önem kazanmıştı.</p>
		<p>Hemen hemen hiç ara vermeden sürüp giden ayrılık, işlerin çokluğu, aşktan söz edilecek zamanın darlığı, bütün bunlar, vaktiyle Julien’in yarattığı akıllıca politikanın iyi etkilerini tamamladı. Mathilde, en sonunda gerçekten sevmeye başladığı adamı bu kadar az gördüğüne artık sinirleniyordu.</p>
		<p>Sinirli bir ânında babasına bir mektup yazdı:</p>
		<div class="letter">
			<p>Julien’i, toplumun Mole Markisi’nin kızına sunduğu her türlü nimetten üstün tuttuğumu, davranışlarım da göstermiştir. Saygı görmenin, gururumu okşayacak sözler işitmenin gözümde hiçbir değeri yoktur. Yakında tam altı hafta olacak, kocamdan ayrı yaşıyorum. Sizi ne kadar saydığımı yeterince gösterdim. Önümüzdeki perşembe günü, baba evinden çekip gideceğim. Bağışlarınız bizi zenginleştirdi. Benim sırrımı, Rahip Pirard’ dan başka kimse bilmiyor. Ben Rahip’in evine gideceğim; o bizim nikâhımızı kıyar, ayinden bir saat sonra da biz Languedoc yolunu tutar, emriniz olmadan da bir daha Paris’e dönmeyiz. Ama bana asıl kan ağlatan şey, bütün bunların beni de, sizi de dile düşüreceği, birtakım iğneli dedikodulara yol açacağı düşüncesidir. Bir sürü budalanın düzeceği şarkılar, yergiler üzerine bizim kusursuz Norbert’imiz; Julien’le kavga çıkarmaya kalkışır mı? Ben Julien’i bilirim, böyle bir şey olursa ona sözüm geçmez. Onun gönlündeki başkaldıran halk çocuğu uyanıverir. Babacığım, diz çöküp yalvarıyorum: Önümüzdeki perşembe Mösyö Pirard’ın kilisesine gelip nikâhımızda bulunun. Siz bunu yaparsanız, kötü dillerin uyduracağı hikâyelerin iğnesi körleşir, biricik oğlunuzun da, benim kocamın da hayatı tehlikeden kurtulur... vs. vs.</p>
		</div>
		<p>Bu mektup Marki’nin ruhunu garip bir telaşa düşürdü. Demek ki artık bir karar vermesi gerekiyordu. Bütün küçük alışkanlıklar, bütün bayağı dostlar, etkilerini kaybedivermişlerdi.</p>
		<p>Bu alışılmadık, umulmadık olay, Marki’nin ruhunda, gençlik zamanı olaylarının yoğurup oluşturduğu büyük, köklü alışkanlıkları hareket geçirdi. Sürgünlük yıllarında başına gelenler, onu, hayalci bir adam etmişti. İki yıl, koskoca bir servetin zevkini safasını sürdükten sonra 1790 devrimi onu, sürgünlüğün o acılı sıkıntılarına atıvermişti. O sert, çetin hayat, o yirmi iki yaşındaki gencin ruhunu değiştirmişti. Şimdiki büyük serveti, ona pek o kadar egemen olamamıştı; Marki için, zenginlikler ortasına otağını kurmuş demek, daha doğru olurdu. Ama ruhunu paranın kangreninden kurtarmış olan bu hayalcilik, onu başka bir çılgınca tutkuya saplayıvermişti: Kızını en yüksek soyluluk sanlarından biriyle bezenmiş görme tutkusu.</p>
		<p>Bu son altı hafta içinde Marki, bazen hevese kapılıp Julien’i zenginleştirmeye kalkıyordu; yoksulluk, ona oldukça çirkin, şerefini lekeleyecek bir durum olarak gözüküyor, kızını bir yoksul kocaya vermeyi olanaksız buluyordu; parayı atıyordu. Ama ertesi gün hayal gücü büsbütün başka bir yol tutuyor, “Julien bu para cömertliğinin gizli anlamını anlar, adını değiştirir, Amerika’ya göçer, Mathilde’e bir mektup yazıp artık onun için öldüğünü söyler,” diye düşünüyordu... Mösyö Mole o mektubu yazılmış varsayıp kızının karakteri üzerinde bırakacağı etkiyi göz önüne getiriyordu...</p>
		<p>Mathilde’in “gerçek” olan o mektubu gelip de onu bu çocukça düşlerinden uyandırdığı gün, Marki, Julien’i öldürmek ya da ortadan kaldırmak gibi şeyler düşündükten sonra onu, parlak bir hayat yoluna koymayı kurmuştu. Ona, topraklarından birinin adını taşımasına izin verecekti; kendisi öldükten sonra, senato üyeliğini ona bırakması da olmayacak bir şey değildi. Kayınbabası Chaulnes Dükü, biricik oğlu İspanya’da öldüğünden beri, ününü Norbert’e bırakmak istediğini kaç kere söylemişti.</p>
		<p>Marki, içinden, “Julien’in oldukça yetenekli olduğu, gözünün hiçbir şeyden yılmadığı, göz alıcı bir yanı olduğu yadsınamaz,” diyordu... “Ama onun yaradılışında, korkunç bir şey görüyorum. O, herkeste bu etkiyi bırakıyor, demek ki gerçekten öyle bir şey var.” (Bu gerçek nokta, ne olduğunu kavramanın zorluğu oranında yaşlı Marki’ nin hayalci ruhunu korkutuyordu.)</p>
		<p>“Kızım geçen gün bunu çok iyi anlatıyordu.” (Marki, Mathilde’in o mektubunu yırtmıştı.) “Julien, hiçbir salona, hiçbir arkadaş takımına kapılanmadı. Bana karşı kendisini koruyacak hiçbir güce yaranmaya kalkmadı; ben onu bırakırsam yardım umacak hiçbir yeri yok... Ama acaba toplumun bugünkü durumunu bilmediği için mi böyle oldu?.. Ben ona iki-üç kere söyledim: Bir insan ancak kibar salonlarına güvenerek yükselebilir...</p>
		<p>Hayır, onda hiçbir dakikayı, hiçbir fırsatı kaçırmayan usta, kurnaz bir papaz zekâsı yok... O, XI. Louis karakterinde bir adam değil. Ama bir yandan da hiç de mertçe sayılmayacak birtakım öğütlere göre davrandığını görüyorum... Ne düşüneceğimi ben de şaşırdım... Acaba o öğütleri yineleyip durması, tutkularına bir set olsun diye mi?</p>
		<p>Zaten hiç kuşku götürmez bir güçsüzlüğü var: Küçümsenmeye pek sinirleniyor, dayanamıyor; onu bu yanından istediğim zaman yakalarım.</p>
		<p>Doğru, soyluluğa, dine inanır gibi inanmıyor, bize saygısı içinden gelmiyor... Bu bir kusur, ama bir papaz okulu öğrencisinin ruhu, ancak yoksulluktan, parasızlıktan acı çeker. Oysa Julien büsbütün başka, her ne pahasına olursa olsun küçümsenmeye katlanamıyor.”</p>
		<p>Kızının mektubuyla iki ayağı bir pabuca giren Mösyö Mole, karar vermek zorunda olduğunu anladı:</p>
		<p>“İşte asıl sorun: Julien’in küstahlık edip kızıma sevdalanmaya kalkması benim onu ne kadar sevdiğimi, yüz bin altın gelirim olduğunu bildiği için midir, bunu öğrenmek gerekiyor.</p>
		<p>Kızım öyle olmadığına yemin ediyor, ama... Hayır, Julien Efendi, işte bu noktada ben kandırılmaya gelemem.</p>
		<p>Gerçek, beklenmedik bir aşk mı bu, yoksa yalnızca önemli bir yere erişmek gibi bayağı bir istek mi? Mathilde anlayışlı, düşünceli kızdır, bende böyle bir kuşku uyanmasının Julien’in gözümden düşmesi demek olduğunu anladı, bunun için, ‘Onu önce ben sevdim,’ diye açıklama yapmaya kalkıştı.</p>
		<p>Onun gibi kibirli, gururlu bir kız kendini unutup da kalksın, bir akşam bahçede onun kolunu sıksın! İnsanın tüyleri ürperiyor! Olacak şey de değil!.. Ondan hoşlandığını bildirmek istiyor idiyse, böyle bedensel övgülere kalkışmadan da, bu kadar ayıp olmayacak bin türlü çare yok değildi ya!</p>
		<p>Özür dileyen, kendini ele veriyor demektir; Mathilde’e pek güvenemiyorum...”</p>
		<p>O gün Marki’nin düşünceleri, bir sonuca varmak için, her zamankinden ileriydi. Ama gene huyu üstün geldi, vakit kazanmaya, kızına mektup yazmaya karar verdi. Konağın bir ucundan öbür ucuna böyle mektuplar yazılıyordu. Mösyö Mole, kızıyla tartışmaya, ona kafa tutmaya cesaret edemiyordu. Birdenbire onun söylediğine boyun eğip her şeyi bitirivermekten korkuyordu.</p>
		<div class="letter">
			<p>Yeniden deliliklere kalkışayım demeyin; size, Sayın Şövalye Julien Sorel de La Vernaye için bir süvari teğmenliği beratı gönderiyorum. Onun için ne yaptığımı görüyorsunuz. Beni sıkmayın, bana bir şey sormayın. Yirmi dört saat içinde yola çıksın, Strasbourg’a, alayına gitsin. Bizim bankadan alınmak üzere de bir havale gönderiyorum; sözlerime uyulmasını beklerim.</p>
		</div>
		<p>Mathilde, aşkından, sevincinden çıldırıyordu; bu zaferinden yararlanmak istedi, hemen yanıtladı:</p>
		<div class="letter">
			<p>Mösyö Vernaye, kendisine lütfedip neler yaptığınızı bilse, gönül borçluluğu içinde gelip ayaklarınıza kapanırdı. Ama babam, bu cömertliğinde beni hatırlamamış. Kızınızın onuru tehlikededir. Bu boşboğazlık, yirmi bin altınlık gelirin temizleyemeyeceği, ömrümün sonuna kadar çıkmayacak bir leke sürebilir. Gelecek ay içinde Villequier’de, nikâhımızın herkesin içinde kıyılacağına söz vermezseniz Mösyö Vernaye’ye beratı gönderemem. Bu süreyi aşmamanız için yalvarırım; o geçtikten sonra kızınız halkın içine ancak Madam Vernaye adıyla çıkacaktır. Beni Sorel adından kurtardığınız için size ne kadar teşekkür etsem azdır, babacığım... vs. vs.</p>
		</div>
		<p>Marki’nin yanıtı, hiç de Mathilde’in umduğu gibi çıkmadı:</p>
		<div class="letter">
			<p>Boyun eğin, yoksa hepsini geri alırım. Titre, düşüncesiz kız. Sizin Julien’inizin nasıl bir adam olduğunu yeterince bilmiyorum; siz, benim kadar da bilmezsiniz. Hemen Strasbourg’a gitsin de doğru yoldan ayrılayım demesin. İsteklerimi on beş güne kadar bildiririm.</p>
		</div>
		<p>Bu katı yanıtı okuyunca Mathilde şaştı. “Julien’in nasıl bir adam olduğunu bilmiyorum”; bu söz kızı düşüncelere daldırdı; en son, gönlünde yine en büyüleyici kuruntular uyandı; ama Mathilde bu kuruntuları hep gerçek sanıyordu.</p>
		<p>“Benim Julien’im ruhuna, salonların o mıymıntı “üniforma”sını giydirmedi de onun için babam onun üstünlüğüne inanmaz; oysa üstünlüğünü asıl kanıtlayan da bu...</p>
		<p>Ama babamın bu geçici öfkesine boyun eğmezsem herkesin içinde parlayıp bir kavga çıkarması olasılığı da var; böyle bir gürültü benim kibarlar çevresindeki durumumu sarsar, Julien’e de daha az sevimli gözükebilirim. Öyle bir patırtıdan sonra... on yıl yoksulluk çekmeli; bir erkeği yalnızca değeri var diye seçmek deliliği de ancak en parlak zenginlik, bollukla gülünç olmaktan kurtulur. Babamdan ayrı yaşarsam babam yaşlıdır, beni unutabilir... Norbert sevimli, kurnaz bir kadın alır: Burgonya Düşesi de, yaşlı XIV. Louis’nin gönlünü çelmemiş mi?..”</p>
		<p>Mathilde boyun eğmeye karar verdi, ama babasının mektubunu Julien’e göstermeye de kalkmadı. Julien’in huyu terstir, bir deliliğe kalkışabilirdi.</p>
		<p>Akşam, Mathilde’den, süvari teğmeni olduğunu öğrenince Julien son derece sevindi. Bütün ömrünce gözü yukarıda olduğu, şimdi de gönlünde oğlu için uyanan tutku düşünülecek olursa bu sevinci pek doğal görülür. Adının değişmesi onu pek şaşırtmıştı.</p>
		<p>“Her neyse,” diyordu, “romanım artık sonuna erdi, hem de bütün şerefi bana ait.” Sonra Mathilde’e bakarak ekledi:</p>
		<p>“Kendimi bir gurur kumkumasına sevdirebildim; babası onsuz, o da bensiz yaşayamaz.”</p>
	</div>
</body>
</html>