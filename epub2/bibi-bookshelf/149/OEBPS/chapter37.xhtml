<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>7 <span class="inline">Gut ağrıları</span></h2>
		<div class="epigraph">
			<p>“Bir değerim olduğundan değil, efendim, gut ağrıları çekiyor diye beni terfi ettirdiler.”</p>
			<p class="gap-writer">BERTOLOTTI</p>
		</div>
		<p>Bu romanı okuyanlar, Marki’nin böyle içli dışlı, neredeyse dostça konuşmasına belki şaşıracaklardır; Marki’ nin, altı haftadan beri çektiği gut ağrıları yüzünden konağından çıkmadığını söylemeyi unutmuştuk.</p>
		<p>Matmazel Mole ile annesi, Hyères’e, Markiz’in annesine gitmişlerdi. Kont Norbert, babasının yanına bir an gelip giderdi; baba oğul birbiriyle çok iyiydiler, ama konuşulacak bir şeyleri kalmamıştı. Yalnızca Julien’le yetinmek zorunda olan Mösyö Mole, onun birtakım değişik düşünceleri olduğunu görünce şaşırdı. Gazeteleri Julien’e okutup dinlerdi. Çok geçmedi, genç yazıcı Marki’nin ilgileneceği yerleri kendiliğinden seçmeye başladı. Marki’nin nefret ettiği bir yeni gazete çıkıyordu; Marki okumamaya yemin etmişti, gene de bütün gün onun sözünü ederdi. Julien bu duruma gülüyordu. Yaşadığı zamana kızgın olan Marki, Titus-Livius’ün kitaplarını okutup dinlerdi; Julien’in Latince metni, okurken Fransızcaya çevirmesi Marki’nin pek hoşuna gidiyordu.</p>
		<p>Bir gün Marki, Julien’i çoğu zaman sinirlendiren o aşırı incelikli tavrıyla, “Azizim Sorel,” dedi, “izin verirseniz, size bir kat mavi elbise armağan edeyim; eliniz değip beni görmeye gelirken onu giyerseniz sizi Chaulnes Kontu’nun küçük kardeşi, yani dostum ihtiyar dükün oğlu diye görürüm.”</p>
		<p>Julien, Marki’nin ne demek istediğini pek anlayamıyordu; hemen o akşam mavi elbiseyi giyip Marki’yi görmeye gitti. Marki ona bir eşitiymiş gibi davrandı. Julien gerçek inceliğin tadına varacak insanlardandı; şu kadar ki derece farklarını kavrayamıyordu. Marki’nin bu anlaşılmaz, sırf bir hevesten doğma hareketini gözleriyle görmese, bir kimseye bu kadar saygı göstermesini aklı almazdı. İçinden, “Bu adam sanki bir dâhi!” dedi. Artık çekilmek üzere ayağa kalkınca Marki, gut ağrıları yüzünden, kapıya kadar olsun geçiremediği için özür diledi.</p>
		<p>Marki’nin bu şaşılacak işi, Julien’i çok düşündürdü: “Yoksa benimle alay mı ediyor?” dedi. Gidip bir yol Rahip Pirard’a danıştı; Marki gibi terbiyeli olmayan Rahip karşılık vermedi, ıslık çalıp başka şeylerden söz açtı. Ertesi sabah Julien, arkasında siyah setresi, koltuğunda imzalanacak kâğıtlarla dolu çantasıyla Marki’yi görmeye gitti. Her zamanki gibi kabul edildi. Akşam mavi elbiseyle gidince gene davranış değişti, bir gün önce gördüğü saygıyla, incelikle karşılandı.</p>
		<p>Marki, “Mademki bir zavallı ihtiyarı ziyaret etmek inceliğinde bulunmak size pek can sıkıcı bir iş gibi gelmiyor, öyleyse ona hayatınızın küçük olaylarını da anlatsanız ne olur?” dedi. “Ama size ağır gelmeden, sözlerinizin açık, eğlenceli olmasından başka bir şey düşünmeden... Çünkü, doğrusu, eğlenmek, hoş vakit geçirmek gerek; bu dünyada eğlenmekten başka gerçek ne var ki? Bir adam her Tanrı’nın günü savaşta canımı kurtaramaz, bana bir milyon veremez ya! Ama Rivarol burada, benim kanepemin yanıbaşında olsa, çektiğim ağrıları, can sıkıntısını her gün bir saat olsun unutturabilir. Ben Rivarol’ü sürgün olduğu yıllarda Hamburg’da tanıdım; sık sık görüşürdük.”</p>
		<p>Bunun üzerine Marki, Julien’e Rivarol’ün, nükteyi açıklarsanız anlarlar dediği Hamburglular üzerine uydurduğu dedikodulu şikâyetleri anlattı.</p>
		<p>Bu küçük papazdan başka görüşecek kimsesi kalmayan Marki, onun sohbetini tatlandırmak istedi. Julien için, Marki’nin zevkle dinleyeceği şeyler bulup söylemek, artık bir şeref, onur sorunu olmuştu. Mademki her şeyi olduğu gibi anlatması isteniyordu, o da her şeyi söylemeye karar verdi; ama iki şeyi hiç açmadı: Biri, Marki’yi pek sinirlendiren bir adama karşı beslediği taparcasına hayranlığı, öteki de papaz olacak bir adama hiç de yakışmayan dinsizliği, inançsızlığı. Şövalye de Beauvoisis ile Julien arasında geçen küçük olay pek hoşa gitti. Marki, Julien’in, Saint-Honoré Sokağı’ndaki kahvede pis pis söven arabacıyla kavgasının öyküsünü dinlerken gülmekten gözleri yaşardı. O günlerde, efendi ile koruduğu delikanlı arasında tam bir içtenlik hüküm sürdü.</p>
		<p>Mösyö Mole, bu garip yaradılışlı gence ilgi gösterdi. İlk günler, gönül eğlendirmek için, Julien’in gülünç yanlarını kuvvetlendirmek istemişti; ama sonradan, onun yanlış görüşlerini yavaş yavaş düzeltmeyi daha zevkli buldu. “Paris’e gelen öbür taşralılar her şeye hayran oluverir; bu ise her şeye kin besliyor. Öbürlerinde aşırı bir yapmacık, gösteriş vardır, bunda ise gerektiği kadarı da yok, aptallar bunu aptal yerine koyuyor.”</p>
		<p>Gut nöbeti, kış soğukları yüzünden bir türlü geçmeyip aylarca sürdü.</p>
		<p>Marki, içinden, “Herkesin fino köpeği sevmesi ayıp değil de, benim bu küçük papazdan hoşlanmam mı ayıp? Kimseye benzemeyen, kendine göre düşünceleri olan bir genç!” diyordu. “Ona oğlummuş gibi bakıyorum; bunda ne kötülük var? Diyelim ki onun konuşmasından hoşlanmam böyle sürüp gitti, vasiyetnamemde ona beş yüz Louis altını değerinde bir elmas bıraktım; bu heves bana daha çoğuna mal olmaz ya!”</p>
		<p>Marki, koruduğu gencin kendine güvenilir bir adam olduğunu anlayınca ona her gün yeni bir iş vermeye başladı.</p>
		<p>Julien, o büyük soylunun bir iş üzerine verdiği kararların her vakit birbirine uymadığını görünce içine korku geldi.</p>
		<p>“Sonra bu yüzden bana söz gelir, herkes benden kuşkulanır,” diye düşündü. Artık Marki ile çalışırken yanında bir defter bulunduruyor, onun verdiği kararları bu deftere yazıp kendisine imzalattırıyordu. Bir de kendine bir elulağı bulup her iş için verilmiş kararları ayrı bir deftere geçirtti. Bu deftere bütün mektupların da birer kopyası konuldu.</p>
		<p>Marki önce bu düşünceyi, gülünçlüğün, başa iş çıkarmanın son derecesi diye karşıladıysa da, aradan iki ay geçmedi, defterin yararını kendi de anladı. Julien, Marki’ye, bankada çalışmış bir yazıcı tutmayı önerdi; bu adamın görevi, yönetimi Julien’in üzerine bırakılmış topraklardan alınan parayla, onlar için harcanan paraların çift defter yöntemiyle hesabını tutmak olacaktı.</p>
		<p>Julien’in aldığı önlemlerle Marki, kendi işlerini o kadar açık görüp anladı ki, o vakte kadar parasını çalan işadamının hiçbir yardımı olmaksızın, borsada kendi kendine iki-üç girişimde bulunmak zevkini tattı.</p>
		<p>Bir gün genç yazıcısına, “Kendinize de üç bin frank ayırın,” dedi.</p>
		<p>“Mösyö, bu hareketim yüzünden neler demezler bana?”</p>
		<p>Marki, canı sıkılarak, “E ne yapayım istiyorsunuz?” dedi.</p>
		<p>“Yalnızca bu konuda verdiğiniz kararı deftere kendi elinizle yazmanızı istiyorum; bu kararınız gereğince üç bin frangı alırım. Zaten bütün bu muhasebe düşüncesini bana Rahip Pirard öğretti.”</p>
		<p>Moncade Markisi, kâhyası Mösyö Poisson’un<a class="si-noteref" href="#f89" id="ref_f89">89</a> verdiği hesapları nasıl dinlerse, Mole Markisi de kararını deftere öyle sıkkın bir tavırla yazdı.</p>
		<p>Akşamları Julien, mavilerini giyip ortaya çıkınca iş sözü hiç açılmazdı. Marki’nin övgüleri, hayatını anlattığımız delikanlının çabucak inciniveren onurunu öylesine okşuyordu ki, Julien, hiç istemediği halde, o nazik ihtiyara gönülden bir bağlılık duymaya başladı. Parislilerin kullandığı anlamda duygularına kapılır bir delikanlı değildi ama, büsbütün duygusuz, doğanın yanılarak yarattığı canavar gibi insanlardan da değildi; ihtiyar cerrahbaşının ölümünden beri kendisine kimsenin bu kadar iyilikle söz söylediğini de duymamıştı. Marki, gördüğü terbiye gereği, onun onurunu hiç incitmemeye de dikkat ediyordu; Julien, cerrahbaşından bile görmediği bu tavrı şaşırarak karşılıyordu. Sonunda Marki’nin birinci rütbe nişanıyla, cerrahbaşının “Légion d’honneur nişanım vardır” diye koltuk kabarttığı kadar da övünmediğini anladı. Marki, yedi göbekten öte eşraftandı.</p>
		<p>Bir gün Julien, siyah setresiyle, iş için Marki’nin yanına girmiş, onu sözleriyle eğlendirmişti; o kadar ki Mösyö Mole, iki saat yanında alıkoyup işadamının borsadan getirdiği birkaç banknotu da vermek istedi.</p>
		<p>“Umarım ki, Mösyö, bir söz söylememe izin vermenizi dilemekle saygıda kusur etmiş olmam.”</p>
		<p>“Buyurun, dostum.”</p>
		<p>“Marki cenaplarından, bu bağışlarını kabul etmezsem, bana kızmamalarını dileyeceğim. Bu para siyah setreli adama verilmiyor, mavi elbiseli adamın lütfen hoş görülen hallerini ise bozabilir.”</p>
		<p>Marki’yi büyük bir saygıyla selamlayıp bakmaksızın çıkıp gitti.</p>
		<p>Julien’in bu sözü Marki’nin pek hoşuna gitti. Akşam Rahip Pirard’a anlattı.</p>
		<p>“Azizim Pirard, artık size bu işin aslını söyleyeceğim. Julien’in kimin oğlu olduğunu bilirim, size söylediğimi aramızda bir sır saymanıza da gerek yok,” dedi.</p>
		<p>İçinden de, “Bu sabahki hareketi soylulara yakışır bir hareketti; ben de onu soylular arasına sokuyorum,” dedi.</p>
		<p>Bir süre sonra Marki iyileşip kalktı; Julien’e, “İki ay kadar gidip Londra’yı görün,” dedi. “Gelecek mektupları, üzerlerine işaret edip elçiliğe gidecek kâğıtlar arasında size gönderirim. Siz, yanıtlarını yazar, ait oldukları mektupların içine koyup yollarsınız. Hesapladım, bu yüzden işler ancak beş gün gecikecek.”</p>
		<p>Julien, Calais’ye giden posta arabasında, bu kadar hoş, gereksiz işler için yola çıkarılmasına durup durup şaşıyordu.</p>
		<p>İngiliz toprağına ayak bastığı zaman duyduğu kini, tiksinmeye varan nefreti söylemeye gerek yok. Bonaparte’ı delice sevdiğini anlatmıştık. Onun gözünde her subay, bir Sir Hudson Lowe, her büyük soylu Sainte-Helana’daki alçaklıklara önayak olmuş, bu yüzden on yıl bakanlıkta kalma gibi bir ödüle kavuşmuş bir Lord Bathurst idi.</p>
		<p>Londra’da kendi kendini beğenmenin en yüksek derecesini de görüp öğrendi. Birtakım genç Rus soylularıyla dost olmuştu; onlar delilik edip Julien’e, “Azizim Sorel,” diyorlardı, “siz en büyük onurlara erişsin diye yaratılmış bir adamsınız, soğuk bir tavır takınıp ‘gözünüz önünde olana aldırış etmemek’ hali bizim edinmek için o kadar çabaladığımız bu hal, sizin yaradılışınızda var.”</p>
		<p>Prens Korasoff, “Siz zamanınızı anlamışsınız,” diyordu, “her zaman sizden beklenenin tersini yapın. İşte, çağımızın biricik dini. Deliliğe, yapmacığa kalkışmayın, çünkü o zaman herkes sizin delilikler etmenizi, yapmacıklıklar yapmanızı bekler, kural yerine getirilmiş olmaz.”</p>
		<p>Bir gün Julien, Prens Korasoff’la akşam yemeğine davetli olduğu Fitz Folke Dükü’nün salonunda kendini gösterip ün kazandı. Bir saat beklediler, Julien’in, bekleyen yirmi kişi arasında yaptıklarını, Londra elçiliği yazıcıları hâlâ anlatır dururlar... O akşamki tavrı, hareketi doğrusu eşsizdi.</p>
		<p>Züppe dostlarının söylediklerine kulak asmayıp Locke’tan sonra İngiltere’nin yertiştirdiği en büyük filozofu, ünlü Philippe Vane’ı görmek istedi. Philippe Vane yedi yıldır hapisteydi. Julien, “Bu ülkede soyluların şakası yok,” dedi, “Vane’a türlü iftiralar, hakaretler de ediliyor.”</p>
		<p>Julien, ziyaretine gittiği gün onu neşeli ve sevinçli buldu; soylulara beslediği kin, öfke, içinde sıkıntı bırakmıyordu. Julien hapishaneden çıkarken, “Şu İngiltere’de keyifli bir tek adam gördüm, o da bu,” dedi.</p>
		<p>Vane, ona, “Zorbalara en yarayan düşünce, Tanrı düşüncesidir,” demişti...</p>
		<p>Filozofun öbür söylediklerini, pek saygısızca olduğu için, anlatmayacağız.</p>
		<p>Fransa’ya dönüşünde Mösyö Mole, “Bana İngiltere’ den eğlenceli ne gibi düşünceler getirdiniz bakalım?” diye sordu.</p>
		<p>Julien’in sustuğunu görünce hemen değiştirip, “Eğlenceli olsun olmasın, ne düşünceler getirdiniz?” dedi.</p>
		<p>Julien, “Birincisi;” dedi, “İngilizlerin en akıllısı bile, günde bir saat olsun delidir; o ülkenin tanrısı olan intihar şeytanı, gelip onu bir yoklar.</p>
		<p>İkincisi; akıl ile deha, İngiltere’ye ayak basar basmaz, değerlerinin yüzde yirmi beşini kaybediyor.</p>
		<p>Üçüncüsü; dünyada, İngiltere görüntüleri kadar güzel, insanı hayran eden, heyecan veren hiçbir şey yoktur.”</p>
		<p>Marki, “Söz sırası artık benim,” dedi.</p>
		<p>“Bir; Rusya elçiliğinde ne diye kalkıp da ‘Fransa’da gönülden savaşa hazır, yirmi beş yaşında üç yüz bin delikanlı var’ gibisinden sözler edersiniz? Böyle sözlere krallar alınmaz mı sanırsınız?”</p>
		<p>Julien, “Diplomatlarımızın karşısında insan ne yapacağını bilemiyor,” dedi. “Hepsinde de ciddi tartışmalar açmak illeti var. İnsan gazetelerin beylik sözlerini yinelese, budala diye adı çıkıyor. Doğru, yeni bir şey söyleyeyim dese hepsi şaşırıp verecek karşılık bulamıyor; ertesi gün bir de bakıyorsunuz, sabahın saat yedisinde elçilik başyazıcısı gelip, ‘Dün akşamki sözleriniz pek yakışık almadı,’ diyor.”</p>
		<p>Marki, gülerek, “Fena değil,” dedi. “Ama siz ki böyle derin derin şeyler düşünüp söylüyorsunuz, İngiltere’ye niçin gönderildiğinizi bakalım anladınız mı?”</p>
		<p>Julien, “Özür dilerim, ama anladım sanıyorum,” dedi, “ben oraya, haftada bir gün kralın elçisinin sofrasında bulunayım diye gittim; elçi cenapları da gerçekten kibar, ince bir adam.”</p>
		<p>Marki, “Oraya gitmeniz, bu nişanı almak içindi,” dedi. “Sizin siyah setreyi çıkarmanızı istemem; ama maviler giyen adamın hoşsohbetine de pek alıştım. Bir gün belki iş değişir, ama şimdilik şunu iyi bilin: Siz bu nişanı takınca, ben, ‘Dostum Chaulnes Dükü’nün, altı aydan beri haberi olmaksızın diplomatik işlerine getirilmiş bir oğlu daha varmış da onu görüyorum,’ diyeceğim.”</p>
		<p>Marki övgülerini kesip oldukça ciddi bir tavırla, “Ama bilmiş olun ki sizi toplumda bulunduğunuz sınıftan çıkarmak istemiyorum. Böyle bir iş, korunan için de, koruyan için de her zaman bir yıkım olur. Benim davalarımla uğraşmak sizi sıkar, ya da ben sizi işlerime elverişli bulmam da bu konaktan ayrılmanız gerekirse, sizin için de, dostunuz Rahip Pirard’ınki gibi iyi bir papazlık görevi isterim.” Marki, sözünü kesip atıcı bir eda ile bitirdi: “Fazla bir şey ummayın.”</p>
		<p>Bu nişan, Julien’in gururunu pek okşadı; çenesi açıldı. Artık alınganlığı azaldı; boyuna hakaret gördüğünü sanmıyor, biraz heyecanlı bir konuşmada herkesin ağzından kaçıverecek, terbiyesizce bir amaca yorulabilir sözleri kendi üstüne alınmıyordu.</p>
		<p>Bu nişan yüzünden garip bir ziyarete uğradı; Baron de Valenod onu görmeye geldi. Görevinden uzaklaştırılan Mösyö de Rênal’in yerine, Verrières Belediye Başkanlığı’na getirilecek olan de Valenod, kendisine yeni verilen bu baron unvanı için hükümete teşekküre, verilecek buyrukları da öğrenmeye gelmişti.</p>
		<p>Mösyö de Valenod, Mösyö de Rênal’in bir Jakoben olduğunun anlaşıldığını söyleyince, Julien, içinden, uzun uzun güldü. İşin aslı şuydu: Yaklaşmakta olan seçimlerde yeni baron, hükümetin adayıydı; ilin gerçekte oldukça kralcı olan büyük seçim kurulunda ise özgürlükçüler, Mösyö de Rênal’i tutuyorlardı.</p>
		<p>Julien, Madam de Rênal’in ne olduğunu öğrenmek için çok çabaladıysa da aralarındaki eski sürtüşmeyi hatırlayan Baron’un ağzından bir şey koparamadı. En sonunda Baron, Julien’den, yeni seçimlerde babasının oyunu kendisine vermesini diledi. Julien de babasına bunun için bir mektup yazmaya söz verdi.</p>
		<p>“Sayın Şövalye, beni Mole Markisi’yle tanıştırmalısınız.”</p>
		<p>Julien içinden, “Evet, yapmalıyım, ama böyle utanmaz biri nasıl tanıştırılır?” dedi. Sonra Baron’a dönüp, “Doğrusu bu konakta benim adım bile okunmaz, bir kimseyi Marki’yle tanıştırmaya kalkışmam, çizgimi aşmak olur.”</p>
		<p>Julien, Marki’ye her şeyi söylerdi: O akşam Valenod’nun tanıştırılmak isteğini de, 1814’ten beri yapıp ettiklerini de anlattı.</p>
		<p>Marki, çok ciddi bir tavırla, “Yeni baronu yarın benimle tanıştırırsınız,” dedi, “o kadar da değil, öbür gün için de yemeğe çağırırız. Valilerimizden biri de o olacak.”</p>
		<p>Julien, hiç istifini bozmadan, “Öyleyse,” dedi, “Düşkünlerevi Müdürlüğü’nü de babama verdirmenizi rica edeceğim.”</p>
		<p>Marki’nin neşeli hali gene gelmişti:</p>
		<p>“İşte böyle olmalı,” dedi, “verdim gitti; ben sizin ahlak dersine kalkışacağınızı sanıyordum. Hele şükür, yetişiyorsunuz.”</p>
		<p>Mösyö de Valenod, Julien’e, Verrières piyango başsatıcısının öldüğünü söylemişti; Julien, o işin Mösyö de Cholin’e, vaktiyle dilekçenin Mösyö Mole’ün, Verrières’ de yattığı odada bulup okuduğu ihtiyar budalaya verdirmenin hoş bir şey olacağını düşündü. Maliye Bakanlığı’na bunun için yazdığı mektubu Marki’ye imzalatırken, o dilekçeyi de ezbere okudu; Marki, kahkahayla gülerek mektubu imzaladı.</p>
		<p>Mösyö de Cholin’in atanmasından az sonra Julien, il temsilcilerinin, o işin ünlü geometrici Mösyö Gros’ya verilmesini istemiş olduklarını öğrendi; o cömert adamcağızın bütün geliri yılda bin dört yüz franktı, bunun altı yüzünü de, ailesini geçindirmeye yardım olsun diye, ölen başsatıcıya borç verirdi.</p>
		<p>Julien, yaptığı işe kendi de şaştı. “Acaba o ölen adamın çoluğu çocuğu şimdi ne ile geçiniyor?” Bunu düşünüp içi kanadı. Sonra, “Bu bir şey değil!” dedi, “İstediğime erişmek için daha nice haksızlıklar etmek, hem de onları güzel, duygulu sözlerle gizlemek gerekecek. Zavallı Mösyö Gros! Nişan onun hakkıydı, ben aldım; şimdi de bana o nişanı veren hükümete hizmet etmeli değil miyim?”</p>
	</div>
	<div class="si-footnotes">
		<div class="si-footnote" id="f89"><a class="si-backref" href="#ref_f89">89</a><span>. Moncade Markisi ile Mösyö Poisson, d’Allainval’in, <em>I’Ecole des Bourgeois </em>adlı güldürüsündeki kişilerdi. (Ç.N.)</span></div>
	</div>
</body>
</html>