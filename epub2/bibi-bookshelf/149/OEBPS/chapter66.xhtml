<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>36 <span class="inline">Hüzünlü ayrıntılar</span></h2>
		<div class="epigraph">
			<p>“Benim zayıflık göstereceğimi ummayın. Ben öç aldım. Ölümü hak ettim, işte karşınızdayım.<br/>Benim için Tanrı’dan rahmet dileyin.”</p>
			<p class="gap-writer">SCHILLER</p>
		</div>
		<p>Julien durduğu yerde kaldı, gözleri görmez olmuştu. Biraz kendine gelince baktı, kilisedekiler kaçışıyorlar; Papaz da sunaktan uzaklaşmıştı. Julien, bağrışarak kapıya doğru giden birkaç kadının ardı sıra, oldukça ağır adımlarla yürümeye başladı. Ötekilerden daha çabuk kaçmak isteyen bir kadın, onu hoyratça itti; Julien düştü. Ayağı, halkın kaçarken devirdiği bir iskemleye takılmıştı; kalkacağı sırada ensesinin sıkıldığını duydu; onu, üniformalı bir jandarma tutuklamaya gelmişti. Beklenmedik bir tepkiyle elini tabancalarına götürdü, ama birkaç jandarma kollarından yakaladılar.</p>
		<p>Hapishaneye götürdüler. Bir odaya tıktılar, ellerine kelepçe vurup yalnız bıraktılar; üzerinden kapıyı iki kez kilitlediler; bütün bunlar pek çabuk olmuştu, Julien hiç aldırış etmemişti. Kendine gelince, “Artık olanlar oldu,” dedi... “Evet, on beş gün sonra giyotin... o zamana kadar kendimi burada öldürmek de var.”</p>
		<p>Düşüncesi bundan ileri gidemiyordu; başı sanki amansızca sıkılıyor gibiydi. Bir tutan mı var diye dönüp baktı. Birkaç dakika sonra derin bir uykuya dalmıştı.</p>
		<p>Madam de Rênal’in yarası öldürücü bir yara değildi. İlk kurşun şapkasını delmişti; dönerken ikinci kurşunu yemişti. Bu kurşun omzuna gelmiş, kemiği kırmış, ama şaşılacak şey, gene sıçrayıp gotik sütunlardan birine çarpmış, koca bir taşı da yerinden oynatmıştı.</p>
		<p>Yarayı uzun süren, oldukça sızlatan bir yıkamadan sonra, ağırbaşlı cerrah, Madam de Rênal’e, “Kendi yaşayacağımı ne kadar biliyorsam, sizinkini de o kadar biliyorum,” deyince kadıncağız çok üzüldü.</p>
		<p>Çoktan beri ölümü gerçekten diliyordu. Son zamanlardaki günah çıkardığı papazın isteği üzerine Mösyö Mole’e yazdığı mektup, sürekli bir üzüntünün zaten güçsüz bıraktığı o kadıncağıza son darbeyi indirmişti. Bu çektiği üzüntü, Julien’den ayrı olmaktan geliyordu; ama kendisi onun adını “vicdan azabı” koymuştu. Dijon’dan yeni gelmiş olan genç, erdemli, inançlı papaz, işin aslını sezmişti:</p>
		<p>Madam de Rênal, “Böyle ölmek, mademki kendi kendimi öldürmek değil, bir günah olmaz ki!” diyordu. “Ölümüme sevindiğim için Tanrı kusuruma bakmaz.” Böyle düşünüyor, “Hele Julien’in eliyle ölmek, mutlulukların en büyüğü olur,” demeye cesaret edemiyordu.</p>
		<p>Cerrahtan haberi alır almaz hemen başına üşüşmüş olan dostlarından kurtulduktan sonra, hizmetçisi Élisa’yı çağırttı. Oldukça kızararak, “Gardiyan,” dedi, “yüreksiz bir adamdır. Benim hoşuma gideceğini düşünerek, hiç kuşkusuz ona kötü davranır. Bunu düşündükçe içim içimi yiyor. Kendiliğinizden akıl etmiş gibi onu görseniz, eline şu paketi sıkıştırsanız, olmaz mı? İçinde birkaç altın var. Ona söyleyin, kötü davranmak dinimizde günahtır... Ama kendisine para gönderildiğini söylemeye kalkmasın.”</p>
		<p>İşte bu anlattığımız konuşma yüzünden, Julien, Verrières gardiyanından iyi davranış gördü; gardiyan, gene, Mösyö Appert’le karşılaşınca beti benzi attığını gördüğümüz, hükümetin sadık kölesi Mösyö Noiroud idi.</p>
		<p>Hapishaneye, Julien’i sorguya çekmek üzere bir yargıç geldi. Pek çalımlı, böbürlenen bir görünümü vardı. Julien onun, yeğenlerinden biri için bir tütün satıcılığını istediğini bilirdi. Bu bayağı insanla karşılaşmak Julien’in cesaretini kırıp içine acı saldı.</p>
		<p>“Ben,” dedi, “önceden tasarlayarak öldürdüm; tabancaları falan silahçıdan aldım, ona doldurttum. Medeni Kanun’un 1342’nci maddesi açıktır, ben ölümü hak ettim, ölüme hazırım.”</p>
		<p>Böyle bir yanıtla karşılaşınca şaşan yargıç, soruları çoğaltarak Julien’i, vereceği yanıtlardan çelişkiye düşürmeye çalıştı. Julien gülümseyerek, “Görüyorsunuz ki,” dedi, “kendimin, sizin dilediğiniz kadar suçlu olduğumu açıkça kabul ediyorum. Üzülmeyin Mösyö, peşine düştüğünüz av, elinizden kaçmayacaktır. Ceza verme zevkini tadacaksınız. Lütfen beni rahat bırakın.”</p>
		<p>Yargıç çekildikten sonra Julien içinden, “Görülecek can sıkıcı bir iş daha var,” dedi; “Matmazel Mole’e bir mektup yazmalı.” Mektubunda şöyle diyordu:</p>
		<div class="letter">
			<p>Öcümü aldım. Ne yazık ki adım gazetelere geçecek de ben dünyadan kim olduğumu belli etmeden gidemeyeceğim; bunun için bağışlayın beni. İki ay sonra ölmüş olacağım. Aldığım öç de, sizden ayrılmanın verdiği acı kadar güçlü oldu. Bu andan sonra bir daha adınızı ne anacak, ne de yazacağım. Benden hiç kimseye, oğluma bile söz etmeyin. Anıma gösterilecek en büyük saygı, sözümü hiç ağza almamaktır. Ben, insanların çoğunun gözünde, bayağı bir katil sayılacağım...</p>
			<p>Böyle bir anda izin verin de gerçeği söyleyeyim: Beni unutursunuz. Hiç kimseye anlatmamanızı salık vereceğim bu korkunç olay, yaradılışınızda bulunan hayalciliği, serüven isteğini birkaç yıl için olsun karşılamış olacaktır. Siz, Ortaçağ kahramanlarıyla yaşamak üzere yaratılmış bir insansınız; siz de onlar gibi direnciniz olduğunu gösterin. Çocuğu dünyaya getirmeniz gizli olsun da adınızı lekelemesin. Uydurma bir ad takının, kimseye sırrınızı açmayın. İlle de bir dost yardımına gerek duyarsanız, size Rahip Pirard’ı bırakıyorum.</p>
			<p>Başka hiç kimseye, hele Luz, Caylus gibi sizin sınıfınızdan adamlara bir şey söylemeyin.</p>
			<p>Ben öldükten bir yıl sonra Mösyö de Croisenois’ya varınız; bunu sizden rica ediyorum, kocanız olarak emrediyorum. Bana mektup yazmayın, karşılık vermem. Bana öyle geliyor ki İago gibi kötü insan değilim, ama gene onun gibi söyleyeceğim: <em>From this time forth I never will speak word</em>.<a class="si-noteref" href="#f129" id="ref_f129">129</a></p>
			<p>Ne konuştuğum, ne de yazdığım görülecek; son sevgilerim gibi son sözlerimi de size sunmuş olacağım.</p>
			<p class="right">J.S.</p>
		</div>
		<p>Bu mektubu yolladıktan sonradır ki, Julien biraz kendine gelip, ilk olarak üzüntü duymaya başladı. Yükselme hırsıyla kurduğu umutların her birini; “Öleceğim” sözü, bu acı söz, gönlünden birer birer koparıyordu. Ölüm, yalnızca ölüm olarak onun gözünde iğrenç bir şey değildi. Bütün hayatı, bu yıkıma uzun uzun bir hazırlık olmamış mıydı? Yıkımların en büyüğü sayılanını da elbette aklına getirmişti.</p>
		<p>İçinden, “Ne oluyor!” dedi, “Altmış gün sonra kılıç kullanmakta oldukça usta bir adamla düello edecek olsam yüreksizlik gösterip yılgı içinde hep o günü mü düşüneceğim?”</p>
		<p>Bir saati aşkın vaktini, bu konuda kendinin nasıl bir adam olduğunu anlamaya çalışmakla geçirdi.</p>
		<p>Ruhunu iyice anladıktan, gerçek onun gözleri önüne hapishanenin sütunlarından biriymiş gibi açıkça dikildikten sonra aklına vicdan azabı geldi.</p>
		<p>“Niçin vicdan azabı çekecek mişim? Öylesine aşağılandım ki, ben de öldürdüm, kafamın kesilmesini hak ettim, ama işte hepsi o kadar. Ben insanlarla hesabı gördükten sonra kimseye bir borcum yok; ölümümde utanılacak bir tek şey varsa o da biçimi: Doğrusu bu da, Verrières burjuvalarının beni aşağı görmeleri için yeter de artar bile. Ama düşünce bakımından o ölüm biçiminin ne değeri olabilir ki! Verrières burjuvaları gözünde saygı kazanabilmem için bir yol var: Giyotine doğru yürürken halka altın serpmek! Böylece benim ölümüm, onların kafasında, altın düşüncesiyle birleşir de gözlerine görkemli gözükür.”</p>
		<p>Julien bir an bunu düşünüp, apaçık bir gerçek olduğu kanısına varınca, “Artık bu dünya üzerinde yapılacak bir işim kalmadı!” dedi; derin bir uykuya daldı.</p>
		<p>Akşam dokuza doğru, yemeği getiren gardiyanın gürültüsüyle uyandı.</p>
		<p>“Verrières’de ne diyorlar?”</p>
		<p>“Mösyö Julien, bana şu işimi verdikleri gün kralın sarayında istavroz önünde ettiğim yemin, susmamı emrediyor.”</p>
		<p>Susuyordu, ama gene de çıkıp gitmiyordu. Gardiyanın bu bayağı ikiyüzlülüğünü seyretmek Julien’i pek keyiflendiriyordu. İçinden, “Bana vicdanını satmak için beş frank ister,” dedi, “hele biraz bekletelim.”</p>
		<p>Gardiyan yemeğin sonuna kadar beklediyse de Julien gene onu söyletmek için para vermeye yeltenmedi. Sonunda herif, yapmacık, yaltaklanır bir eda ile, “Mösyö Julien,” dedi, “size karşı beslediğim dostluk beni konuşmak zorunda bırakıyor. Bundan adalete zarar gelebileceğini, sizin savunmanızı hazırlamanıza yararı dokunacağını söylüyorlar ama... Siz iyi yürekli bir adamsınız Mösyö Julien, Madam de Rênal’in iyileştiğini öğrenmek elbette sizi sevindirir.”</p>
		<p>Julien masanın başından fırladı, aklı başından gitmiş gibiydi. Bağırarak, “Ne? Ölmedi mi?” diye sordu.</p>
		<p>“Nasıl, bilmiyor muydunuz?”</p>
		<p>Gardiyan bunu söylerken afallamış gibiydi, ama yüzünde, karşılığını alabilmeyi uman açgözlü bir gülümseme belirdi.</p>
		<p>“Cerraha biraz bir şey verseniz pek iyi olur,” dedi, “yasanın, adaletin emrine göre onun bir şey söylememesi gerekiyordu. Ben size iyilik olsun diye onun evine gittim, o da hepsini anlattı.”</p>
		<p>“Yani yara öldürücü değil miymiş?” diye sordu. “Doğru söyle, yoksa seni gebertirim.”</p>
		<p>İki metre uzunluğunda dev gibi bir adam olan gardiyan, korkup kapıya doğru geri geri çekildi. Julien, bu tuttuğu yolun gerçeği öğrenmek için doğru yol olmadığını gördü, yerine oturup Mösyö Noiroud’nun önüne bir altın fırlattı.</p>
		<p>Herifin sözlerini dinleyip Madam de Rênal’in yarasının öldürücü olmadığına inandıkça Julien gözlerinin yaşardığını hissediyordu. Birdenbire, “Hadi, çıkın!” diye bağırdı.</p>
		<p>Gardiyan boyun eğdi. Kapı kapanır kapanmaz Julien, “Ulu Tanrım!” deyip dizüstü düştü; gözlerinden sıcak sıcak yaşlar akıyordu.</p>
		<p>Ömrünün en yüce heyecanını duyduğu o anda, Tanrı’ya gerçekten inancı vardı. “Papazların ikiyüzlülüğüne ne bakayım?” diyordu, “Onlar Tanrı düşüncesinin gerçekliğine, ululuğuna bir leke sürebilir mi?”</p>
		<p>Julien ancak o zaman, işlediği suç için vicdan azabı duymaya başladı. Paris’ten Verrières’ye doğru yola çıktığından beri, bütün bedenini saran bir sinir, bir yarı delilik bunalımı içindeydi; bu durumda, bir rastlantı sonucu, ancak o anda geçmiş, umutsuzluğa düşmesini önlemişti.</p>
		<p>Gözyaşları soylu bir kaynaktan doğuyordu; ölüm cezasına çarpılacağından hiç kuşkusu yoktu.</p>
		<p>“Demek ki o yaşayacak!” diyordu... “Beni bağışlayıp sevmek için yaşayacak...”</p>
		<p>Ertesi sabah geç vakit gardiyan gelip onu uyandırdı, “Doğrusu çok sağlam yüreğiniz varmış!” dedi. “İki kere geldim, ama sizi uyandırmak istemedim. Papazımız Mösyö Maslon, size en iyisinden iki şişe şarap gönderdi.”</p>
		<p>Julien, “Ne?” dedi, “o kerata hâlâ burada mı?”</p>
		<p>Gardiyan, sesini kısarak, “Evet, Mösyö,” dedi; “ama bu kadar hızlı konuşmayın, duyulursa size bir kötülük gelebilir.”</p>
		<p>Julien, keyifli keyifli güldü, “Yahu!” dedi, “Bana bundan sonra ancak bir kötülük gelebilir, o da sizin böyle dostluk, insanlık göstermekten vazgeçmeniz... Ama hak ettiğiniz karşılığı göreceksiniz.”</p>
		<p>Bu son sözü buyuran bir tavırla söylemişti. O tavrının bir yüksekten atma olmadığını da, para vererek kanıtladı.</p>
		<p>Mösyö Noiroud, Madam de Rênal hakkında ne öğrendiyse yeniden birer birer anlattı; ama Matmazel Élisa’nın geldiğinden hiç söz etmedi.</p>
		<p>O herif, bir adamın olabileceği kadar aşağı, iradesiz bir insandı. Julien’in aklına bir şey geldi:</p>
		<p>“Bu biçimsiz dev, olsa olsa üç-dört yüz frank para alır, hapishanede kaç kişi bulunuyor ki! Benimle birlikte İsviçre’ye kaçmayı göze alsa ona on bin frank veririm... Ama kendisini aldatmak istemediğime inandırmak zor.” O kadar alçak bir yaratıkla uzun uzun konuşmak zorunda olduğunu düşünmek bile Julien’i iğrendirdi; başka şeyler düşünmeye çalıştı.</p>
		<p>O akşam, önünde zaman da kalmadı. Gece yarısı bir yolcu arabası geldi. Julien’i aldı. Yol arkadaşları olan jandarmalardan pek hoşnut kaldı. Sabahı, Besançon hapishanesine varınca, onu, gotik bir kale burcunun en üst katına yerleştirdiler. Julien kalenin mimarisine bakıp XIV. yüzyıl yapısı olduğunu anladı, inceliğine hayran oldu. Kuytu bir avlunun ta dibinde, iki duvar arasındaki dar bir aralıktan, eşsiz bir görüntünün bir parçası görülebiliyordu.</p>
		<p>Ertesi gün sorguya çekildi, sonra birkaç gün rahat bırakıldı. Ruhu yatışmıştı. İşi ona oldukça basit gözüküyordu. “Mademki öldürmek istedim, öldürülmem gerek.”</p>
		<p>Ama buna uzun zaman akıl yormadı. Yargılanma, halk arasına çıkma, kendini savunma, bütün bunlar ona küçük birer sıkıntı, birtakım sıkıcı törenler gibi gözüküyor, günü gelsin de o zaman düşünürüz, diyordu. Öleceği âna da pek bir önem verdiği yoktu. “Hele karar verilsin, sonra düşünürüz.” Hayat onun için hiç de sıkıcı değildi; her şeye yeni bir gözle bakmaya başlamıştı. Artık gözü yükseklerde değildi. Matmazel Mole’ü düşündüğü de pek seyrekti. Vicdan azabı kafasını daha da çok uğraştırıyordu; hele, bu yüksek kulede kartal sesinden başka hiçbir şey duyulmayan geceler, Madam de Rênal’in hayali gözleri önüne dikiliyordu!</p>
		<p>Onu öldürecek biçimde yaralayamadığı için Tanrı’ya şükrediyordu. İçinden, “Tuhaf şey!” diyordu, “Mösyö Mole’e yazdığı mektupla benim gelecekteki mutluluğumu kökünden yok ettiğini sanmıştım; oysa o mektup yazılalı daha on beş gün olmadı, o zaman kafamda kurduklarımın biri bile aklıma gelmiyor... Vergy gibi dağlık bir bölgede rahat rahat yaşayabilmek için yılda iki-üç bin gümüş lira geliri olmak... O zaman ben mutluymuşum da mutluluğumdan haberim yokmuş!”</p>
		<p>Bazı anlar da oluyor, iskemlesinden birdenbire fırlıyordu.</p>
		<p>“Madam de Rênal’i öldürecek biçimde yaralamış olsaydım kendimi vururdum... Onun ölmediğini bilmesem kendi kendimden iğreneceğim. Kendimi öldürmek! İşte sorun bu!” diyordu. “Bir yöntem yanlışı yapmaktan ödü kopan, zavallı sanığa çullanan, nişan alabilmek için en iyi yurttaşı bile astırabilecek o yargıçlar... Kendimi öldürsem onların ellerinden, il gazetelerinin, güzel konuşma örneği diye gösterdiği dili bozuk sövgülerinden kurtulmuş olurum. Daha aşağı yukarı beş-altı hafta yaşayabilirim... Kendimi öldürmek!”</p>
		<p>Birkaç gün düşündükten sonra, “Hayır, hayır,” dedi, “Napoléon kendini öldürmedi... Zaten hayat bana tatlı geliyor; burası rahat yer.” Gülerek ekledi:</p>
		<p>“Burada baş ağrıtacak adam yok!” Sonra oturup Paris’ten getirtmek istediği kitapların listesini yazdı.</p>
	</div>
	<div class="si-footnotes">
		<div class="si-footnote" id="f129"><a class="si-backref" href="#ref_f129">129</a><span>. (İng.) Bundan sonra tek bir söz bile söylemeyeceğim. (Shakespeare) (Ç.N.)</span></div>
	</div>
</body>
</html>