<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>13 <span class="inline">Bir tuzak</span></h2>
		<div class="epigraph">
			<p>“İpe sapa gelmez sözler, rastlantı sonucu buluşmalar, gönlünde biraz olsun ateş bulunan, hayal gücü olan bir adamın gözünde kuşku, su götürmez bir kanıt oluverir.”</p>
			<p class="gap-writer">SCHILLER</p>
		</div>
		<p>Ertesi gün Julien, ansızın Norbert ile kız kardeşinin yanına gidince, onların gene kendisinden söz ettiklerini gördü. O gelince, gene bir gün önceki gibi ikisi de put kesildi. Artık Julien adamakıllı kuşkulanmıştı. “Bu cici beyle cici hanım, beni alaya almaya mı kalkışmışlar ne?.. Doğrusu bu, Matmazel Mole’ün, bir yazıcı parçasına gönül vermiş olmasından daha akla yakın. Zaten bu çeşit adamlarda gönül vermek gibi şeyler olur mu? Onların baş işi, insanı tiye almak. Söz söylemekteki üstünlüğümü görüp beni kıskanıyorlar. En zayıf yanlarından biri de adam kıskanmaktır. İşin bu yönleri bir düşünülünce sorun kendiliğinden ortaya çıkar. Matmazel Mole’ün beni gözüne kestirmiş gibi gözükmesi, beni buna kandırmaya çalışması, nişanlısı benim halimi görsün de gönül eğlendirsin diye.”</p>
		<p>Julien’in böyle acı acı kaygılara düşmesi, ruhsal durumunu bütün bütün değiştirdi. Gönlünde bir aşk belirmeye başlamıştı; bu düşünceler o aşkı çabucak siliverdi. Zaten Julien’in Mathilde’i sevmesi, onda, benzeri güç bulunur bir güzellik gördüğü için, daha doğrusu onda bir kraliçenin tavırları bulunduğu, insanı hayran bırakacak giysiler giydiği içindi. Julien bu işte, sonradan görmüşlüğünü belli ediyordu. Akıllı bir köy uşağının, toplumun en yüksek sınıflarına vardığı zaman en şaştığı şey, çok kişinin söylediğine bakılırsa, kibarlar çevresinin güzel kadınlarıdır. Bir-iki gün öncesine kadar Julien’in tatlı hayaller kurması, Mathilde’in huyunu, yaradılışını düşünmesinden değildi. Julien, onun ne yaradılışta olduğunu bilemezdi, bilmeyeceğini anlayacak kadar da aklı başındaydı. Gerçi bir işler görüp sezmişti; ama bunların hepsi, kim bilir, belki de yalnızca bir görünüştü.</p>
		<p>Örneğin Mathilde, dünyayı bağışlasalar, bir hafta bile pazar ayinini kaçırmaz, hemen her gün annesiyle kiliseye giderdi. La Mole konağında patavatsızın biri, nerede olduğunu unutup da ya kralın, ya kilisenin, ama doğru ama yalan, çıkarlarına karşı savrulmuş bir alayı uzaktan hatırlatacak bir söz söylese, Mathilde hemen dikleşir, taş kesilirdi. Her vakit alaylı alaylı bakan gözlerinde, eski bir aile portresinin gururu, kendini beğenmişliği beliriverirdi.</p>
		<p>Ama Julien, onun her zaman odasında, Voltaire’in en filozofça kitaplarından bir-ikisini bulundurduğunu iyi biliyordu. Kendisi de ikide bir, o özenle ciltlenmiş kitapların birkaçını çalıp odasına götürürdü. Her cildi yanındakinden biraz ayırır, götürdüğü kitaplardan açık kalan yeri böylelikle kapatmaya çalışırdı; ama arası çok geçmedi, kendinden başka bir Voltaire meraklısı daha bulunduğuna dikkat etti. Kurnazlık edip Matmazel Mole’ün ilgi gösterebileceğini sandığı ciltlerin üzerine küçük küçük kıllar koydu. Bu ciltler alınır, haftalarca geri gelmezdi.</p>
		<p>Mösyö Mole, durmadan “Uydurma Anı Kitapları”nı gönderen kitapçısına kızmış, Julien’e, biraz dokunaklı, yeni kitapların hepsini almasını emretmişti. Ama bu kitapların ağuları eve yayılmasın diye, yazıcıya, bu kitapları Marki’nin odasında duran küçük kitap dolabına koyması söylenmişti. Julien, bu yeni kitaplar içinde, kralın ya da kilisenin çıkarlarına biraz olsun karşı çıkanların birer birer aşırıldığını anladı. Onları okuyan Norbert değildi ya!</p>
		<p>Julien, bunu gözünde pek büyütmüş, Matmazel Mole’de, Machiavelli’ye benzer bir ikiyüzlülük bulunduğuna inanmıştı. Mathilde’de olduğunu sandığı bu son derece hainliğe tutkundu; zaten onun ahlakında tutkun olduğu yön de neredeyse yalnızca buydu. İkiyüzlülükten, erdem derslerinden doğan iç sıkıntısı Julien’i böyle bir aşırılığa sürüklemişti.</p>
		<p>Julien’inki, aşka kapılmaktan çok, kendi kendine hayalini kışkırtmaktı.</p>
		<p>Matmazel Mole’ün boyunun bosunun inceliği, giyiminin kuşamının alımlılığı, elinin beyazlığı, kolunun güzelliği, bütün davranışlarındaki <em>disinvoltura</em><a class="si-noteref" href="#f99" id="ref_f99">99</a> üzerinde uzun uzun hayaller kurduktan sonradır ki, gönlünde sevgi duyardı. O zaman kızı, gözünde bir kat daha çekici kılmak için, bir Catherine de Médicis olarak düşünürdü. Mathilde, Julien’in sandığına göre, en karışık, en zor konuları bile anlayabilecek, hiçbir hainlikten çekinmeyecek bir kızdı. Julien, ona, gençliğinde hayran olduğu Maslon’ ların, Frilair’lerin Castanède’lerin hayallerinde canlandıracakları en kusursuz kadın örneği, kısacası Paris deyince hayal edilecek en güzel kadın diye bakıyordu.</p>
		<p>Parislilerin yaradılışında her şeyi kavrayabilmek ya da hainlik bulunduğunu sanmaktan daha tuhaf bir şey görülmüş müdür?</p>
		<p>Julien, içinden, “Bu ‘üçlü’nün benimle alay etmesi çok olağan,” diye düşünüyordu. Mathilde’in bakışlarına karşılık onun gözlerinde ters, soğuk bir görünüm belirdiğini söylemeye gerek yok; bunu ben söylemeden de göz önüne getirmemişseniz, Julien’in yaradılışını anlamamışsınız demektir. Onun bu bakışlarını görüp şaşan Matmazel Mole, iki-üç kere ona dostluktan söz etmeye kalkıştıysa da, hep acı bir alayla karşılaştı.</p>
		<p>Mathilde, yaradılıştan soğuk, sıkıntılı, zekâya tutkun bir kızdı; ama bu beklenilmedik tuhaflık, ona ölçülülüğünü kaybettirdi ve gönlünde, yaradılışının elverdiği ölçüde ateşli bir aşk uyandırdı. Ama Mathilde’in yaradılışında gurur da vardı; bunun içindir ki mutlu olup olmamasını başka bir kimsenin iradesine bağlayan duyguyla birlikte içinde büyük bir hüzün de doğdu.</p>
		<p>Paris’e geldiğinden beri gözü oldukça açılan Julien, bu hüznün, iç sıkıntısının verdiği o kuru hüzün olmadığını anladı. Mathilde, eskisi gibi, balolara, tiyatrolara, her çeşit eğlenceye can atmak şöyle dursun onlardan kaçıyordu.</p>
		<p>Mathilde, Fransızların şarkı okuma biçiminden hiç hoşlanmaz, dinlerken bunalırdı; ama operadan çıkışı seyretmeyi kendine bir borç bilen Julien, kızın, oraya her imkân buldukça gittiğini gördü. Dikkat etti, Mathilde davranışlarını süsleyen ölçüyü de kaybediyordu. Dostlarına söylediği sözlerde, bazen birer aşağılama sayılacak kadar dokunaklı alaylar vardı. Hele Croisenois Markisi’ne pek içerliyordu. Julien içinden, “O delikanlı da parayı ne kadar seviyor!” dedi. “Yoksa şimdiye kadar bu kızı, zenginliği de kendinin olsun der, bırakır giderdi.” Croisenois’ya edilen hakaretleri Julien, erkeklik gururuna yediremiyor, Mathilde’e karşı davranışlarındaki soğukluğu bir kat daha artırıyordu. İşi, kaba saba yanıt vermeye kadar vardırıyordu.</p>
		<p>Gerçi Mathilde’in ilgi göstermesine kanmamaya karar vermişti; ama bazı günler kız bu ilgiyi pek açığa vuruyor, gözleri açılmaya başlayan Julien de onu pek güzel buluyordu. O kadar ki, artık ne yapacağını bilemiyordu.</p>
		<p>İçinden, “Bu kibarlar çevresi çocuklarının kurnazlığıyla, aşağılanmalara karşı gösterdikleri sabırla başa çıkamayacağım,” dedi, “ben hayatta ne gördüm ki? Sonunda bunlar beni alt edecek. Ben buradan çekip gideyim, bu işlerden kurtulayım.” Marki, Aşağı Languedoc’taki birkaç parça toprakla evlerinin yönetim işini de ona vermişti. Julien’in gidip onları bir gezmesi gerekiyordu. Mösyö Mole, buna pek güçlükle yanaştı. Mösyö Mole, siyaset alanındaki tutkusundan başka her işinde Julien’i artık kendine pek gerekli saymaya başlamış, ondan bir türlü ayrılmak istemiyordu.</p>
		<p>Julien, yola çıkmak üzere hazırlanırken, “Ettikleri yanlarına kâr kaldı, beni tuzağa düşüremediler,” diyordu. “Matmazel Mole’ün o beylerle alay etmesi ister gerçek olsun, ister beni kandırmak için olsun, doğrusu ben pek eğlendim. Kerestecinin oğluna karşı kurulmuş bir kumpas yoksa, Matmazel Mole’ün davranışı anlaşılır şey değil; ama onu ben anlamadığım gibi Croisenois Markisi de anlamıyor. Nitekim, dünkü o kırgın, sinirli hali hiç de yapmacık değildi; ben ne kadar yoksul, soyca ne kadar adsız isem; o da, o kadar zengin, o kadar soylu; ama ben, bana övgüler sıralanıyor diye onun kızdığını görme zevkini tattım. İşte benim en güzel zaferim, Languedoc kırlarından geçerken arabada pek canım sıkılmayacak; bunları hatırlamak insana az mı neşe verir?”</p>
		<p>Yola çıkacağını gizlemişti, ama Mathilde onun ertesi gün Paris’ten uzaklaşacağını, uzun zaman dönmeyeceğini ondan da iyi biliyordu. Başının çatlayacak gibi ağrıdığını, salonun boğucu havası içinde büsbütün rahatsız olduğunu söyledi. Bahçede uzun süre dolaştı; Norbert ile Croisenois Markisi, Caylus, Luz ile o akşam yemeğini La Mole konağında yemiş daha birkaç delikanlıyla öyle dokunaklı alay etti ki, sonunda onlar dayanamayarak kalkıp gittiler. Julien’e bir tuhaf tuhaf bakışı vardı.</p>
		<p>Julien, içinden, “Bu bakış belki bir oyundur,” dedi, “ama bu sarsılarak soluk almasına, bu telaşına ne demeli?” Sonra ekledi:</p>
		<p>“Ben kim oluyorum da böyle şeyler üzerine düşünceler öne sürüyorum? Bu kız, Paris kadınlarının en yükseği, en ince düşüncelisi. Sarsılarak soluk alması az kaldı beni kandıracaktı; Léontine Fay’e<a class="si-noteref" href="#f100" id="ref_f100">100</a> pek bayılır, bu yapmacıklıkları ondan öğrenmiştir.”</p>
		<p>Yalnızdılar; konuşmaları doğrusu hiç de ateşli değildi. Gerçekten çok üzülen Mathilde içinden, “Hayır, hayır!” dedi, “Julien beni sevmiyor.”</p>
		<p>Julien, odasına gitmek üzere izin isteyince, Mathilde onun kolunu sımsıkı tutarak, “Bu akşam size bir mektup göndereceğim,” dedi. Bunu söylerken sesi değişmiş, tanınmayacak bir ses olmuştu.</p>
		<p>Bu durum, Julien’in yüreğini hemen yumuşattı.</p>
		<p>Mathilde, “Babam, size gördürdüğü işlerden çok hoşnut, sizi haklı olarak pek beğeniyor,” dedi. “Yarın gitmemeniz gerek. Bir bahane bulun.”</p>
		<p>Koşarak uzaklaştı.</p>
		<p>Mathilde’in, boyu bosu çok şirindi. Bundan daha güzel bir ayak olamazdı. Julien’i mutluluktan öldüren bir incelikte koşuyordu. Ama kız, gözden silinir silinmez Julien ne düşündü, bilir misiniz? Mathilde’in “gitmemeniz gerek” derken sesine verdiği buyurucu edayı hatırlayıp kızdı. XV. Louis de, ölüm döşeğinde, başhekimin düşüncesizlik edip, “Yapmamanız gerek,” gibi sözler söylemesine pek içerlemişti. Oysa o, Julien gibi bir sonradan görme de değildi.</p>
		<p>Bir saat sonra, uşaklardan biri Julien’e bir mektup getirdi: Mathilde, Julien’e aşkını bildiriyordu.</p>
		<p>Julien, “Doğrusu anlatım pek özentili değil!” dedi; mektubu böyle sanatsal bir süzgeçten geçirerek sevincini, yanaklarını geren, kendisini zorla güldüren sevincini gizlemek istiyordu.</p>
		<p>Ama yüreğini kavrayan tutku, önlenemeyecek kadar güçlüydü. Julien, birdenbire bağırırcasına, “Ben,” dedi, “ben yoksul bir köylüyüm, ama işte en soylu kızlardan biri beni aşkla sevdiğini yazıyor!”</p>
		<p>Sevincini elinden geldiğince önlemeye çalışarak, “Bana kimsenin bir diyeceği olamaz,” dedi. “Ben yaradılışımdaki ağırbaşlılıktan ayrılmadım. Sevdiğimi söylemedim.” Mektubun yazısını gözden geçirmeye başladı; Matmazel Mole’ün güzel, İngilizlerinkine benzeyen bir yazısı vardı. Julien’in, neredeyse sayıklamaya varan sevincini unutmak için kendine, ellerini, kollarını çalıştıracak bir iş bulması gerekiyordu.</p>
		<div class="letter">
			<p>Yola çıkmak isteğiniz beni bu açıklamayı yapmak zorunda bırakıyor... Sizi bir daha görmemeye dayanamayacağım.</p>
		</div>
		<p>Julien’in aklına birden bir şey geldi, sanki yeni bir şey keşfetmişti; Mathilde’in yazısını, anlatımını incelemeyi bir yana bıraktı, sevinci bir kat daha artmıştı. “Croisenois Markisi’ni alt ettim!” dedi, “Ben, yalnız ciddi şeylerden söz eden ben, ondan üstün çıktım! Oysa o ne kadar güzel. Bıyıkları, şirin bir üniforması var; her zaman, hem de tam yerinde, nükteli, ince bir söz bulur.”</p>
		<p>O anda Julien, son derece keyifliydi; mutluluktan çıldırmış gibi bahçede bir oraya, bir buraya gidip geliyordu.</p>
		<p>Biraz sonra yazı odasına çıktı, Mole Markisi’ne haber gönderip yanına girmek için izin istedi. Marki, çok şükür bir yere çıkmamıştı. Julien, Normandiya’dan aldığı birkaç mektubu gösterdi, oradaki duruşmalar yüzünden Languedoc’a gitmeyi başka bir zamana bırakmak gerekeceğini kolayca kanıtladı. İş konuşması bitince Marki, “Gitmeyip kaldığınız için sevindim,” dedi, “sizi görmek hoşuma gidiyor.”</p>
		<p>Julien çıktı. Marki’nin bu sözü onu tedirgin etmişti.</p>
		<p>“Marki öyle söylüyor, bense onun kızını baştan çıkarmaya kalkıyorum! Belki benim yüzümden Mathilde’ in, Croisenois Markisi’ne varması suya düşecek. Oysa Marki için gelecek günlerin en büyük zevki bu olacak: Kendisi dük olmasa bile, kızını dük karısı yapacak diye seviniyor.” Julien, gerek Mathilde’in mektubuna, gerekse Marki’ye anlattıklarına karşın, gene ertesi gün yola çıkmayı düşündü. Ama aklına birdenbire esmiş olan bu erdemlilik duygusu, gene birdenbire söndü.</p>
		<p>“Ben de amma alıklık ediyorum ha!” dedi. “Benim gibi aşağı tabakadan bir adamın öyle bir aileye acımak ne haddine? Chaulnes Dükü, benden uşak diye söz ediyor. Marki, zaten büyük olan zenginliğini nasıl artırıyor acaba? Sarayda, ertesi gün hükümet darbesi olacağını öğrenir öğrenmez, elindeki senetleri satarak belki. Bense talih, üvey analık edip beni toplumun en gerisine atmış, bana yüce bir gönül vermiş, ama yılda bin frank geliri bile esirgemiş benden; yani bana ekmeği çok görmüş; doğrusu bu; ekmek vermemiş. Ben, böyle iken, kendiliğinden önüme gelen bir zevki geri mi çevireceğim? Bin zahmetle geçtiğim bu yoksulluk çölünde susuzluğumu giderecek duru bir pınar bulmuşum; başımı mı çevireyim? Yağma yok! Hayat denen bu bencillik çölünde herkes kendine bakmalı.”</p>
		<p>Madam Mole’ün, hele dostu hanımefendilerin, kendisine bakarken gözlerinde beliren küçümsemeyi hatırladı.</p>
		<p>Croisenois Markisi’ni alt etmekten duyacağı zevki de düşününce, o erdemlilik duygusundan iz kalmadı.</p>
		<p>Julien, “Ah! O bir kızabilse ne iyi olurdu,” dedi. “Onunla düello edip kılıcımı batırsam elim bile titremez.” Bunu söylerken eliyle de kılıcı batırır gibi yapıyordu. “Bu mektuptan önce ben, bir parçacık cesaretinden alçakça yararlanmaya kalkan densizin biriydim. Şimdiyse onunla eşit oldum.”</p>
		<p>Hazdan kendinden geçmiş bir halde, sözlerini ağır ağır söyleyerek, “Evet,” diyordu, “Marki’nin erdemleri de, benimkiler de tartıldı; ne yapalım, Juralı kerestecininkiler daha ağır basmış.</p>
		<p>Vereceğim yanıta atılacak imzayı buldum. Ben kim olduğumu unutuyorum sanıyorsanız, yanılırsınız, Matmazel Mole. Siz, Saint-Louis’nin ardınca Haçlılar savaşına gitmiş ünlü Guy de Croisenois’nın torununa, bir keresteci oğlu uğruna hainlik ediyorsunuz, bunu size iyice gösterecek, hissettireceğim.”</p>
		<p>Julien’in sevinçten içi içine sığmıyordu. Duramayıp bahçeye indi. Odası ona dar, soluk alınamayacak kadar dar geliyordu.</p>
		<p>Bir yandan da, “Ben,” diyordu, “ben, Jura’nın yoksul bir köylüsü, bütün ömrümce sırtımdan bu kara giysiyi atamayacak olan ben... Ah! Daha yirmi yıl önce, ben de onlar gibi üniforma giyebilirdim! O zamanlar benim gibi bir adam ya savaşta bir kurşun yiyip ölür ya da otuz altısında general olurdu.” Avucunda sımsıkı tuttuğu mektup Julien’in bir kahraman gibi omuzlarını kaldırmış, göğsünü kabartmıştı. “Ama şimdi de insan, bu kara giysiyle, kırk yaşında yüz bin frank yıllığa, birinci rütbeden nişana konabiliyor. İşte Beauvais Piskoposu...”</p>
		<p>Mephistopheles gibi gülerek, “Ben onlardan akıllıyım,” dedi, “ben yaşadığım çağın hoşlandığı üniformayı seçip giymeyi becerdim.” İçinde, yükseklere erme tutkusuyla papaz giysisine bağlılığın bir kat daha arttığını hissetti. “Benden de yoksul doğmuş nice kimseler var ki, kardinal olup yönetime geçmişler. Örneğin, hemşehrim Granvelle...”</p>
		<p>Julien’in coşkunluğu yavaş yavaş diniyor, sakınma duygusu uyanıyordu. Bütün rolünü ezbere bildiği efendisi Tartüf<a class="si-noteref" href="#f101" id="ref_f101">101</a> gibi o da:</p>
		<blockquote>
			<p>Bu sözlerde bence ince bir oyun var,</p>
			<p>Nasıl güvenirim onun sözlerine,</p>
			<p>Gelsin kanıtlasın, alsın beni benden</p>
			<p>Öyle istedim ki, versin sevgisini.<a class="si-noteref" href="#f102" id="ref_f102">102</a></p>
		</blockquote>
		<p>Tartüf de bir kadın yüzünden yakayı ele verdi. Oysa o, kimden aşağı kalırdı? Benim yazacağım mektup, ele geçerse beni tehlikeye düşürmeyecek bir mektup olmalı.” Sözlerini, kendini dizginlemeye çalışan bir yaygaracı tavrıyla ağır ağır, tane tane söyleyerek, “Bunun da çaresi var,” dedi, “yazacağım mektuba o yüce Mathilde’in en ateşli cümleleriyle başlarız.</p>
		<p>Öyle ama ya Croisenois Markisi’nin uşaklarından dördü üzerime atılıp da Mathilde’in mektubunu elimden alırlarsa, ben o cümleleri onun yazdığını nasıl kanıtlayabilirim?..</p>
		<p>Hayır, bunu yapamazlar; ben yanımda silah taşıyorum, uşaklara ateş etmeye alışık olduğum da biliniyor...</p>
		<p>Ama içlerinden biri kurşunu da göze alıp üzerime atılabilir. Ona, örneğin yüz altın adanmış olabilir. Ben onu öldürdüm ya da yaraladım mı tamam; istedikleri de bu. Beni yasalara uyarak hapse atar, ceza mahkemesine verirler; yargıçlar, haktan, adaletten hiç ayrılmış olmadan beni Poissy’ye, Mösyö Fontan’la Mösyö Magalon’a<a class="si-noteref" href="#f103" id="ref_f103">103</a> arkadaşlık etmeye gönderir. Ben orada karmakarışık, ne oldukları belirsiz dört yüz kişi arasında yatarım...” Öfkeyle yerinden fırlayıp “Bir de ben bu gibi insanlara acımaya kalkıyordum!” dedi. “Onlar, kendileri gibi soylu olmayan bir adamı ele geçirince hiç acıyorlar mı?” Mösyö Mole’e karşı beslediği, o âna kadar, istemeye istemeye içinden sesini duyduğu gönül borcu, bu sözle son nefesini verdi.</p>
		<p>“Hele yavaş gelin, soylu beyler! Sizin bu Machiavelli’ce kurnazlığınızı da anlarız; bizim Rahip Maslon da, papaz okulundaki Mösyö Castanède de bundan daha ustaca bir hile bulamazlardı. Benim ağzımı arayıp tuzağa düşürmek için yazılan mektup bir kere elinize geçti mi, ben Colmar’da gizli isyan çıkarmaya kalktı diye kurşuna dizilen Albay Caron’un bir ikincisi olurum.</p>
		<p>Durun hele beyler, ben bu işleri çıkaran mektubu iyice sarmalayıp üzerini mumla mühürleyip Rahip Pirard’a göndereyim. O, namuslu bir adam, bir Jansencidir; onu da parayla satın alamazsınız ya! Ama onun da mektupları açma huyu vardır... Ben Fouqué’ye gönderirim, daha iyi.”</p>
		<p>Belirtmek gerek ki, o anda Julien’in bakışları yırtıcı bir hayvanınkine benzemiş, yüzüne korkunç bir çirkinlik gelmişti. Yüzünden katıksız bir öldürme, kan dökme isteği akıyordu. Julien, bütün toplumla çarpışan zavallı adamın ta kendisiydi.</p>
		<p>“Silah başına!” diye bağırıp konağın taş merdivenlerini sanki bir sıçrayışta aştı. Sokağın köşesindeki yazıcının dükkânına girdi; adamcağızı korkuttu. Önüne Matmazel Mole’ün mektubunu fırlatıp, “Şunun bir kopyasını çıkarın,” dedi.</p>
		<p>Yazıcı o işle uğraşırken Julien de, Fouqué’ye bir mektup yazdı; bunda çok değerli bir şey gönderdiğini bildiriyor, iyice saklanmasını rica ediyordu. Birdenbire durup, “Ama postada benim mektubumu açar, sizin istediğinizi de bulup verirler... Hayır beyler.” Hemen bir Protestan kitapçıya koşup kocaman bir İncil aldı, Mathilde’in mektubunu ustaca cildin içine yerleştirdi, sardırttı; paketin üzerine Fouqué’nin işçilerinden birinin adını yazdı, bu adamı Paris’te tanıyan bile yoktu. Paketi posta arabasına eliyle verdi.</p>
		<p>Bu işi bitirdikten sonra konağa döndü; neşeliydi, sanki omzundan bir yük kalkmıştı. “Şimdi sıra bizim!” deyip odasına girdi, kapıyı kilitledi, giysisini çıkarıp yazmaya başladı:</p>
		<div class="letter">
			<p>Siz, Matmazel Mole, babanızın uşağı Arsene ile Juralı yoksul bir keresteciye bu kadar büyüleyici bir mektup göndermekten nasıl çekinmediniz? Kuşkusuz, beni, saflığımdan dolayı alaya almak istemişsiniz...</p>
		</div>
		<p>Bundan sonra, kızdan aldığı mektubun en açık cümlelerini kopya etti.</p>
		<p>Julien’in mektubu sakınganlık açısından, diplomat Şövalye de Beauvanisis’ye bile taş çıkaracak bir mektuptu. Saat daha ona gelmişti; mutluluktan, kendi gibi bir yoksul için yepyeni bir duygu olan güçlülük duygusundan sarhoşa dönen Julien, İtalyan operasına koştu. Dostu Géronimo’nun sesini dinledi. Müzikle bu kadar coştuğu olmamıştı. Bir tanrı oluvermişti.</p>
	</div>
	<div class="si-footnotes">
		<div class="si-footnote" id="f99"><a class="si-backref" href="#ref_f99">99</a><span>. (İt.) <em>Disinvoltura</em>, (Fr.) <em>désinvolture</em>. Davranışlarda aşırı özgürlük, patavatsızlık. (Ç.N.)</span></div>
		<div class="si-footnote" id="f100"><a class="si-backref" href="#ref_f100">100</a><span>. Zamanın tanınmış kadın oyuncularından. (Ç.N.)</span></div>
		<div class="si-footnote" id="f101"><a class="si-backref" href="#ref_f101">101</a><span>. Molière’in aynı adlı ünlü yapıtındaki ikiyüzlü. (Ç.N.)</span></div>
		<div class="si-footnote" id="f102"><a class="si-backref" href="#ref_f102">102</a><span>. <em>Tartüf</em>, perde IV, sahne V. (Ç.N.)</span></div>
		<div class="si-footnote" id="f103"><a class="si-backref" href="#ref_f103">103</a><span>. <em>Album</em> gazetesini çıkaran Fontan ile Magalon, bir yergi yüzünden 1830’da Poissy Hapishanesi’ne atılmışlardı. (Ç.N.)</span></div>
	</div>
</body>
</html>