<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>20 <span class="inline">İmzasız mektuplar</span></h2>
		<div class="epigraph">
			<p>“Unutma sözünü tut.<br/>Oynaşmaya fazla kaptırma kendini;<br/>Çünkü en şiddetli yeminler bile<br/>Kanında dolaşan ateşte saman çöpüdür.”<a class="si-noteref" href="#f45" id="ref_f45">45</a></p>
		</div>
		<p>Gece yarısına doğru salondan çıkılırken Julien fırsat bulup sevgilisine, “Bu gece buluşmayalım, kocanız kuşkulanmaya başladı. İçini çekerek okuduğu o mektubun imzasız bir mektup olduğuna yemin edebilirim,” dedi.</p>
		<p>Çok şükür ki Julien, geceleri oda kapısını kilitlerdi. Madam de Rênal, delice bir düşünceye kapılıp Julien’in sözlerini, artık buluşmamak için bir bahane diye karşıladı. Çıldırır gibi oldu ve her günkü saatte onun kapısına geldi. Julien, dışarıda gürültü duyunca hemen lambasını söndürdü. Biri kapıyı açmaya çabalıyordu: Madam de Rênal mi? Yoksa kıskanç kocası mı?</p>
		<p>Ertesi sabah erkenden, Julien’i pek koruyan aşçı kadın, ona bir kitap getirdi; bu kitabın kapağında şu İtalyanca cümle yazılıydı: <em>Guardate alla pagina 130.</em><a class="si-noteref" href="#f46" id="ref_f46">46</a></p>
		<p>Julien bu kadar düşüncesizlik karşısında korkup titredi; 130. sayfayı açtı, bir iğne ile iliştirilmiş, gözyaşlarıyla ıslanmış, acele yazılmış, yazımı bozuk bir mektup buldu. Madam de Rênal, her zaman doğru yazardı; bu kez heyecandan böyle yazım kurallarında bile şaşırması Julien’e çok dokundu ve o korkunç düşüncesizliği biraz unutturdu. Mektup şöyle bir şeydi:</p>
		<div class="letter">
			<p>Bu gece beni odana almak istemedin mi? Öyle anlar oluyor ki seni iyice anlayamadığımı sanıyorum. Bakışların beni korkutuyor. Senden korkuyorum. Ah! Tanrım! Acaba sen beni hiç sevmedin mi? Öyleyse varsın kocam bizim ettiklerimizi öğrensin, beni ömrümün sonuna kadar köyde bir odaya kapatsın, bir daha çocuklarımı göstermesin. Belki Tanrı böyle buyurmuş. Arası çok geçmez, ben ölürüm. Ama sen de bir canavar olduğunu göstermiş olursun.</p>
			<p>Beni hiç mi sevmedin? Benim deliliklerim, çektiğim vicdan azapları seni bıktırdı mı, imansız? Beni perişan etmek mi istiyorsun? Öyleyse işte kolayını buldun: Verrières’ye gidip bu mektubu herkese göster. Herkesin görmesine ne gerek var? Mösyö Valenod görsün yeter. Ona benim seni sevdiğimi söyle; hayır, bu bir yalan, nankörlük olur. Sana taptığımı, benim için hayatın ancak seni tanıdığım günden beri başlamış olduğunu söyle; senin getirdiğin mutluluğun geçmemiş olduğunu söyle; sana hayatımı kurban ettiğimi, ruhumu kurban ettiğimi söyle. Biliyorsun ki sana daha çok şeyler kurban ediyorum.</p>
			<p>Ama o adam özverinin ne olduğunu bilir mi ki? Ona söyle, onu kızdırmak için söyle; bütün gevezelerin diline düşmek umurumda bile değildir; ona söyle. Benim korktuğum bir tek felaket vardır, o da beni hayata bağlayan biricik insanın değiştiğini görmek. Ölmek, hayatımı bir kefaret olarak vermek ve artık çocuklarımı kaybetmek korkusundan kurtulmak, benim için ne büyük mutluluk olur.</p>
			<p>Hiç kuşkun olmasın, benim sevgili dostum, imzasız bir mektup geldiyse onu kesinlikle o iğrenç, alçak herif yazmıştır; tam altı yıl, o iri sesiyle, atları nasıl atlattığını, birer birer bütün erdem saydığı şeyleri anlatarak, böbürlenerek ruhumu sıktı.</p>
			<p>İmzasız mektup geldiğinde, seninle oturup bu konuyu konuşmak istiyordum; ama iyi ettin. Seni, belki, son olarak kollarım arasına alsaydım, soğukkanlılıkla düşünüp bir yargıya varamazdım; şimdi daha açık düşünebiliyorum. Bu andan sonra biz, eskisi kadar kolayca mutlu olamayacağız. Ama bu sizin canınızı sıkacak mı? Mösyö Fouqué’den eğlenceli bir kitap gelmediği günler belki. Herhalde olacak oldu, imzasız mektup geldiyse de, gelmediyse, de ben yarından tezi yok, kocama imzasız bir mektup aldığımı, uygun bir bahane bularak seni babana göndermesini, gerekirse bunun için para vermesini söyleyeceğim.</p>
			<p>Sevgilim, ne yazık ki on beş gün, belki de bir ay birbirimizi göremeyeceğiz. Bilirim, gözüm, sen de benim kadar acı duyacaksın. Ama o imzasız mektubu önlemenin başka yolu yok ki! Kocama bundan önce de benim üzerime kaç tane imzasız mektup geldi. Ah, o zamanlar ben ne gülerdim.</p>
			<p>Böyle yaparak, kocama, imzasız mektubun Mösyö Valenod’dan geldiği kuşkusunu uyandırmak istiyorum; gerçekten de onun yazdığına inanıyorum. Bu evden uzaklaşırsan gidip Verrières’ye yerleş. Ben de ne yapıp eder kocamı, aramızda bir soğukluk olmadığını göstermek için, on beş gün oraya gitmeye kandırırım. Verrières’ye gider gitmez, herkesle, liberallerle bile tanış, ahbap ol. Bütün o hanımlar seni paylaşamazlar.</p>
			<p>Mösyö Valenod ile bozuşayım deme; bir gün onun kulaklarını keseceğini söylüyordun, böyle işlere kalkışayım deme. Ona, tam tersine, güler yüz göster, hoş sözler et. Yani anlayacağın herkes seni Valenod’nun evine ya da başka bir yere eğitmenliğe gireceksin sansın.</p>
			<p>İşte kocam buna razı olamaz; razı olsa bile sen yine Verrières’de oturursun, ben de seni görmenin yollarını bulurum. Seni pek seven çocuklarım da gelip seni görebilirler. Ne ağır şey! Seni sevdikleri için çocuklarımı daha çok seviyorum. Ne acı! Bunların sonu neye varacak?...</p>
			<p>Ne diyeceğimi şaşırıyorum... Her neyse, anlıyorsun ya; görgülü, incelikli davran, o kaba insanları hor gördüğünü belli etme, senden bunu diz çökerek rica ederim. Bizim kaderimiz onların elinde. Kocamın sana karşı nasıl davranacağını, herkesin düşünüp dediği belirleyecektir; bundan hiç kuşkun olmasın.</p>
			<p>İmzasız mektup işini sen göreceksin; gözüne sabrı, eline de makası al, şu göreceğin sözcükleri bir kitaptan birer birer bulup kes; sonra onları yolladığım mavimsi kâğıda zamkla yapıştır, bu kâğıt da Mösyö Valenod’dan gelmedir. Senin odan da araştırılacak, altüst edilecektir; bunu iyi bil ve keseceğin kitabı hemen yak. Sözcükleri olduğu gibi bulamazsan, harf harf kesip yapıştırmayı göze al. Seni çok zahmete sokmasın diye imzasız mektubu kısa yazdım! Korktuklarım doğru da sen artık beni sevmiyorsan mektubumu ne kadar uzun bulacaksın!</p>
			<p class="gap-twice">İMZASIZ MEKTUP</p>
			<p class="gap">Madam,</p>
			<p>Çevirdiğiniz bütün dolaplardan haberimiz var; ama bütün bunlara artık dur diyebilecek kimselerin de kulağını burduk. Size karşı yine bir parça dostluk bulduğum için söylüyorum, o küçük köylüden yakanızı kurtarın. Bu akıllılığı gösterirseniz, kocanız aldığı haberin yalan olduğunu sanır, biz de bu sanısını düzeltmeye kalkmayız. Düşünün ki sırrınız ortaya çıkmıştır ve benim elimdedir; titre, sefil kadın; artık benim önümde perende atmadan, düpedüz gideceksin.</p>
			<p class="gap-twice">Bu mektuptaki sözcükleri birer birer yapıştırdıktan sonra (Dikkat ettin mi? Tam Mösyö Valenod’nun dilinde yazılmıştır), odadan çıkıp aşağı in, ben seni görürüm.</p>
			<p>Ben köye kadar gideceğim, oradan düşüncelerle dolu olarak dönerim, doğrusu kafam karmakarışık. Ulu Tanrım! Neleri de göze alıyorum? Hem de niçin? Sen bir imzasız mektup gelmiş olmasından kuşkulanıyorsun diye!.. Her neyse, ben kederli kocamı arar ve tanımadığım bir adam getirdi diyerek o mektubu veririm. Sen çocukları alıp koru yoluna gezmeye çık, ancak yemek vakti eve gel.</p>
			<p>Sen kayaların üzerinden güvercinlik kulesini görürsün. İşimiz iyi giderse oraya beyaz bir mendil asarım; bir şey görmezsen, işler kötüleşmiş demektir.</p>
			<p>Hain! Gezmeye gitmeden önce bir vakit bulup da beni sevdiğini söylemeyecek misin? Buna gönlün razı olacak mı? Her ne olursa olsun şunu iyi bil: Bizi birbirimizden büsbütün ayırırlarsa ben artık yaşayamam. Ne de kötü anayım! Bu sözleri boş yere söylüyorum. Julien’im, onları duyarak yazmadım; bu anda yalnızca seni düşünüyorum ve o sözleri de sen ayıplamayasın diye yazdım. Ben, bu anda seni büsbütün yitirmekten korkuyorum, artık doğruyu neden gizleyeyim? Sen beni istediğin kadar kötü ruhlu bir ana say, ben sevdiğime yalan söylemeyeyim de! Ben hayatımda zaten çok aldattım. Sen beni artık sevmiyorsan bile ben seni bağışlıyorum. Mektubumu okumaya vakit yok. Senin kollarında geçirdiğim saatler için hayatımı vermek gerekse de ne çıkar? Biliyorsun ki daha pahalıya mal olacak.</p>
		</div>
	</div>
	<div class="si-footnotes">
		<div class="si-footnote" id="f45"><a class="si-backref" href="#ref_f45">45</a><span>. W. Shakespeare, <em>Fırtına</em>, çev. Bülent Bozkurt, Remzi Kitabevi, 2011. (Y.N.)</span></div>
		<div class="si-footnote" id="f46"><a class="si-backref" href="#ref_f46">46</a><span>. “130. sayfaya bakın” anlamında. (Ç.N.)</span></div>
	</div>
</body>
</html>