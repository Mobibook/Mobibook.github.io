<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>5 <span class="inline">Duyarlılık ve sofu bir kadın</span></h2>
		<div class="epigraph">
			<p>“Orada sönük sözlere o kadar alışılmıştır ki, biraz canlı bir düşünce, bir kalabalık gibi gelir.<br/>Konuşurken yeni bir şey söylemeye kalkışanın vay haline!”</p>
			<p class="gap-writer">FAUBLAS</p>
		</div>
		<p>Birkaç aylık denemeden sonra Julien işte bu haldeydi; bir sabah kâhya, yıllığının üçüncü üç aylığını getirdi. Mösyö Mole, onu Britanya ile Normandiya’daki işlerini yönetmekle görevlendirmişti. Julien sık sık oralara gidip geliyordu. Rahip de Frilair’le olan o ünlü davanın mektuplarını yazmak işi de üzerindeydi. Rahip Pirard, bunun için gereken şeyleri öğretmişti.</p>
		<p>Marki kendisine gelen her türlü mektupların kenarına kısa kısa notlar karalıyor, Julien’in bunlara göre yazdığı mektupları hemen her vakit istediğine uygun buluyordu.</p>
		<p>Din eğitimi aldığı okuldaki hocaları devamsızlığından yakınıyorlarsa da gene en ileri öğrencilerden biri diye bakıyorlardı. Acı çeken bir yükselme hevesinin ateşiyle kavradığı bu işler, Julien’in, taşradan yeni geldiği günlerde pembe pembe olan yanaklarını soldurmuştu. Benzinin uçukluğu, okuldaki genç arkadaşlarının gözünde bir üstünlüktü; Julien bunları Besançon’dakilerden çok daha az zalim buluyor, paraya onlar kadar tapınmadıklarını sanıyordu; arkadaşları da ona yufka yürekli diye bakıyorlardı. Marki bir de at vermişti.</p>
		<p>Atla gezmeye çıktığı günler, bir rastlayan olur diye Julien Marki’ye, ata binmesine hekimlerin izni olmadığını söyledi. Rahip Pirard, onu birkaç Jansencinin evine götürmüştü. Julien şaştı; kafasında din düşüncesiyle ikiyüzlülük ve para kazanma umudu birbirine çözülmezcesine bağlanmıştı. Böyle sofu, ağırbaşlı, keselerini düşünmez adamlar görünce hayran oldu. Jansencilerden çoğu ona dostluk gösterdi, öğüt vermeye başladı. Julien yepyeni bir çevreyle karşılaşıyordu. Jansenciler arasında Kont Altamira adında, boyu altı ayağa varan bir adam tanıdı; ülkesinde ölüm cezasına çarpılmış olan Kont Altamira’nın sofulukta da kusuru yoktu. Bu garip zıtlık, bir adamın kalbinde hem sofuluk hem de özgürlük aşkı bulunabilmesi, Julien’in tuhafına gitti.</p>
		<p>Julien’in genç Kont’la arası şekerrenkti. Norbert, dostlarından bazılarının şakalarına Julien’in verdiği karşılıkları aşırıca bulmuştu. Julien, bir-iki kere uygunsuzluğa düştüğünden bir daha Matmazel Mathilde’e, kendiliğinden söz söylememeye karar vermişti. La Mole konağında gene herkes ona karşı son derece inceydi; ama o kendini alçalmış hissediyordu. Onun taşralı sağduyusu bu halin nedenini halkın <em>Tout beau, tout nouveau</em><a class="si-noteref" href="#f88" id="ref_f88">88</a> sözünde buluyordu. Bir yakışıksız sözün bıraktığı iç üzüntüsü, bütün bir gece hoşa gitmiş olmanın zevkinden daha ağır basıyordu. Julien, “Böyle olunca kendimi beğendirmeye çalışmak neye yarar?” dedi, hiç gam kasavet çekmeden, bir daha ağzını açmamaya karar verdi.</p>
		<p>Belki ilk günlerde olduğundan çok daha anlayışlılık gösteriyordu; ya da Parislilerin inceliğine ilk günlerde olduğu kadar kapılmıyordu.</p>
		<p>İşini bıraktı mı, içinde bunaltıcı, boğucu bir sıkıntı duyardı; insanı hayran eden, ama oldukça ölçülü, herkesin durumuna göre şaşmaz derecelere bölünmüş o kibarlar çevresinin inceliklerinin işte böyle gönül kurutucu bir etkisi vardır. Birazcık duygulu bir insan bundaki yapmacıklığı görüp anlar.</p>
		<p>Evet, taşralıların bayağıca bir hali olduğu, öyle pek incelik falan bilmedikleri söylenebilir; ama taşra insanları, sözünüze yanıt verirken, biraz olsun ilgi gösterirler. La Mole konağında Julien’in onuruna dokunulduğu olmazdı; ama çoğu zaman, gününü bitirip de odasına çekilirken, içinden ağlamak gelirdi. Taşrada, bir kahveye girerken bir kaza geçirseniz, kahve garsonu gelip hal hatır sorar; ama bu geçirdiğiniz kazada onurunuza dokunur bir şey varsa, o garson halinize acırken, içinizi kanatan sözcüğü belki on kez yineler. Paris’te ise gülmek için gizlenmek inceliği bile esirgenmez, ama size hep bir yabancı gözüyle bakarlar.</p>
		<p>Julien, gülünç bulunmaya değer bile görülmüyordu; yoksa onu gülünç edecek binbir şey oldu. Bunları sayacak değiliz; delice duyarlı oluşu, ona bir yığın acemilikler, toyluklar ettiriyordu. Bütün eğlenceleri de gene ölçüyü elden bırakmama düşüncesinden doğuyordu; her gün tabancasıyla atış eğitimine gidiyor, en namlı eskrim öğretmenlerinden ders alıyordu. Bir dakika boş vakti oldu mu, eskisi gibi kapanıp kitap okuyacağına, binicilik öğretmenine koşup en azılı atlara biniyordu. Öğretmeniyle gezmeye gittiği günler, hemen hemen her seferinde, atından düşerdi.</p>
		<p>İşine bağlı, söze karışmaz, akıllı bir genç olduğu için Marki onu pek yararlı bulmuş, içinden çıkılması biraz zorca nesi olursa peşini kollamayı, yavaş yavaş hep ona bırakmıştı. Öyle pek büyük tutkulara kapılmadığı zamanlar Marki işini bilir bir adamdı; saraydaki yeri sayesinde herkesten önce haber alabildiği için borsa oyununda talihi iyi giderdi. Evler, ormanlar satın alırdı; ama kafası da çabuk kızardı. Birkaç yüz frank için dava açar, yüzlerce frank kaybederdi. Gönülleri büyük olan zengin adamlar bir işe giriştiler mi, kârdan çok eğlence düşünürler. Marki’nin, para işlerini, kavranması kolay, açık bir düzene koyacak bir genelkurmay başkanına ihtiyacı vardı.</p>
		<p>Madam Mole, temkinli bir kadın olmakla birlikte, bazen Julien’le eğlenirdi. Aşırı duyarlılık yüzünden çıkan beklenmedik durumlar, kibar hanımların en sevmediği şeydir; duyarlılık, kibarlar çevresinde gözetilen terbiyenin taban tabana karşıtıdır. İki üç kere Marki, Julien’den yana çıktı: “Sizin salonunuzda gülünç olabilir, ama gerçekten işinin eri!” Julien de Marki’nin yüreğinden geçirdiğini sezer gibi oldu. Joumate Baronu’nun geldiği haber verildi mi, Markiz artık lütfedip her şeye ilgi gösterirdi. Joumate Baronu, yüzünden hiçbir duygusu belli olmaz, soğuk bir adamdı. Kısa boylu, cılız, çirkindi; gününü sarayda geçirir, ne iş konuşulursa konuşulsun, ağzını açıp bir şey söylediği olmazdı. İşte böylesine düşünür bir adamdı. Madam Mole onu kızına koca edebilse, ömründe ilk olarak başı göklere erecekti.</p>
	</div>
	<div class="si-footnotes">
		<div class="si-footnote" id="f88"><a class="si-backref" href="#ref_f88">88</a><span>. (Fr.) “Yenice eleğim, nereye asayım.” (Ç.N.)</span></div>
	</div>
</body>
</html>