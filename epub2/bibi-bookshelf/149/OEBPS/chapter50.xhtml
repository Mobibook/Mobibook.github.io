<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>20 <span class="inline">Japon vazosu</span></h2>
		<div class="epigraph">
			<p>“Önce yüreği, felaketinin ne kadar büyük olduğunu kavramıyor; üzüntüden çok, şaşkınlık içinde. Ama aklını toparladıkça, uğradığı mutsuzluğun derinliğini de seziyor. Artık onun için hayatta hiçbir zevk, neşe kalmadı, içini parçalayan umutsuzluğun bıçak gibi batmasından başka bir şey hissedemiyor. Bedensel açıdan söz etmenin ne yararı var? Yalnız bedenin duyduğu hangi acı vardır ki o acıya benzesin?”</p>
			<p class="gap-writer">JEAN-PAUL</p>
		</div>
		<p>Akşam yemeği zili çalıyordu, Julien darı darına kalkıp giyindi; salona girince Mathilde’in orada, kardeşiyle Mösyö de Croisenois’ya, o akşam Sueresne’e, Mareşal de Fervaques’ın konağındaki çağrıya gitmemeleri için yalvarırcasına direttiğini gördü.</p>
		<p>Mathilde, daha çekici, daha alımlı bir tavırla konuşuyordu. Yemekten sonra, birkaç dostu ile birlikte Mösyö de Luz, Mösyö de Caylus de geldi. Sanki Matmazel Mole’de, kardeşçe dostluk duygusuyla birlikte, herkese, tam yerine, soyuna sopuna göre davranma duygusu gene uyanmıştı; o iki duyguya gene taparcasına bağlanmıştı. Hava çok güzel olduğu halde o akşam bahçeye çıkmamakta direndi. Kimsenin, Madam Mole’ün oturduğu koltuktan uzaklaşmasını istemiyordu. Arkadaşları, kışın olduğu gibi, mavi kanepenin çevresinde toplandılar.</p>
		<p>Mathilde’in bahçeye karşı sanki bir öfkesi vardı, orayı çok sıkıcı buluyordu. Bahçede Julien’i hatırlatan çok şeyler vardı da ondan.</p>
		<p>Mutsuzluk, insanın aklını da alır. Bizim delikanlı da toyluk edip hasır sandalyenin başında, bir zamanlar pek parlak başarılarına tanık olan o sandalyenin başında dikildi kaldı. O akşam ona dönüp bir söz söyleyen olmadı; sanki orada olduğunun farkına varan yoktu. Daha da kötü bir davranışla karşılaştı: Matmazel Mole’ün dostlarından onun yanına, kanepenin ucuna düşenler ona arkalarını döner gibi bir tavır takınmışlardı; belki öyle bir düşünceleri yoktu ama herhalde Julien’e öyle geldi.</p>
		<p>İçinden, “Sarayda gözden düşmek bu olsa gerek!” dedi. Kendisini küçümsemeleriyle ezmeye kalkışan o adamları bir an incelemek istedi.</p>
		<p>Mösyö de Luz’ün amcası, kralın yanında büyük bir görevdeydi; bunun için o yakışıklı subay, meclise yeni bir kimse geldi mi, ne yapar eder, amcasının saat yedide Saint-Cloud Sarayı’na gittiğini, geceyi de orada geçirmek niyetinde olduğunu söz arasına karıştırırdı. Aklınca ilgiye pek değer bulduğu bu işi gerçi şöyle babacan bir tavırla anlatırdı ama, bir kere bile bunu açmaya fırsat hazırlamadığı olmazdı.</p>
		<p>Julien, Mösyö de Croisenois’yı, felaketin verdiği hoşgörüsüzlükle gözden geçirince görüp anladı: O nazik, bön delikanlı, gizli, görünmez nedenleri gözünde pek büyütürdü. O kadar ki, Mösyö de Croisenois, biraz önemli bir olayın basit, çok doğal bir nedenden doğduğu söylenince üzülür, neredeyse kızardı. Julien içinden, “Delilik böyle başlar,” dedi. “Prens Korasoff’un bana anlattığına göre, Çar Aleksandr da böyleymiş; Mösyö de Croisenois huy bakımından onu pek andırıyor.” Paris’te geçirdiği ilk yıl, papaz okulundan daha yeni çıkan zavallı Julien’in, ilk olarak o delikanlılarda gördüğü incelikle gözleri kamaşmış, onlara hayran olmuştu. Onların asıl yaradılışlarını daha yeni yeni fark etmeye başlıyordu.</p>
		<p>Birdenbire, “Benim buradaki durumum, onur kırıcı bir durum,” diye düşündü. Ama o hasır sandalyeden pek de salaklık sayılmayacak bir yol bulup kalkmak gerekiyordu. Büsbütün başka bir işe saplanmış olan hayalini zorlayıp bir çare, yeni bir şey bulmaya çalıştı. Bunun için belleğinin yardımı gerekliydi. Oysa Julien’in belleği bu gibi işlerde, doğrusu ya, oldukça yoksundu; zavallı çocuk kibarlar çevresinin törelerini daha iyice kavrayamamıştı. İşte bunun için de salondan çıkıp giderken herkesin dikkatine çarpacak derecede bir acemilik gösterdi. Çektiği üzüntü bütün tavırlarından belliydi. Üç çeyrek saatten beri orada, adam yerine konulmadığı zahmet edilip kendisinden saklanmayan, aşağı sınıftan bir can sıkıcı sayılmıştı.</p>
		<p>Ama oradaki delikanlıları eleştirince, felaketini pek büyük bir facia saymasını önledi. İki gün önce olup biten şeyleri hatırlıyor da gururu biraz yatışıyordu. Yalnız başına bahçeye çıkarken içinden, “Onların bana karşı binbir üstünlükleri olabilir,” diyordu, “ama Mathilde tenezzül edip bana hayatımda iki kere tattırdığı güzelliği onların hiçbirine göstermedi.”</p>
		<p>Ama bu akıllı usluca düşünceleri daha öteye varamadı. Kaderin bir cilvesi olarak şimdi bütün mutluluğuna egemen olmuş olan o garip kızın yaradılışını hiç de anlamıyordu.</p>
		<p>Ertesi gün atını da, kendini de öldüresiye yordu. Akşam Mathilde mavi kanepeden gene ayrılmadı; ama Julien de yanına gitme sevdasına düşmedi. Dikkat etti, ev içinde karşılaştıkları vakit Kont Norbert kendisine bakmaya bile tenezzül etmiyordu. “Bu adam yaradılışı gereği pek görgülü, incedir; bana böyle davranmak için kim bilir kendini ne kadar zorluyor!” diye düşündü.</p>
		<p>Julien için uyku bir mutluluk olacaktı. Bedenini yorduğu halde, o oldukça gönül çekici anılar bütün ruhunu, hayalini kavramaya başlıyordu. Paris yöresindeki korularda at koşturmanın ancak kendi duyguları üzerinde bir etkisi oluyor, Mathilde’in gönlüyle düşünceleri üzerinde hiçbir etkisi olamıyordu, yani talihini tümden rastlantının eline bırakmıştı; bunu anlayacak kadar uyanık olamadı.</p>
		<p>Mathilde ile bir konuşabilse bununla üzüntülerine bir çare bulacağını sanıyordu. Ama cesaret edip ona ne söyleyebilirdi ki?</p>
		<p>İşte bir sabah dalmış, derin derin bunları düşünürken, birden kapı açıldı, kitaplığa Mathilde’in girdiğini gördü.</p>
		<p>“Biliyorum ki, Mösyö, benimle konuşmak istiyorsunuz.”</p>
		<p>“Nereden duydunuz? Kim söyledi?”</p>
		<p>“Biliyorum; nereden duyduğumdan size ne? Siz onursuz bir adamsanız beni yıkabilir, hiç olmazsa böyle bir şeye kalkışabilirsiniz; ama böyle bir tehlike olduğunu sanmıyorum, olsa bile benim açık açık konuşmama engel olamaz. Sizi sevmiyorum Mösyö, çılgınca hayallere kapılmış, aldanmışım...”</p>
		<p>Bu amansız darbe altında aşkından, üzüntüsünden şaşkına döner Julien, kendini savunmaya kalkıştı. Bundan anlamsız şey olamazdı. Hoşa gitmemeye karşı kendimizi savunmak neye yarar? Ama Julien’in davranışları üzerinde artık aklın hiçbir etkisi yoktu. Kör bir içgüdü onu, bahtını bağlayacak kararı geciktirmeye götürüyordu. Öyle sanıyordu ki söz söyledikçe, her şeyin yıkılıp yok olmasının da önüne geçecek. Mathilde onun söylediklerini dinlemiyor, sesine sinirleniyor, sözünü Julien’in kesmeye cesaret etmesini bir türlü aklı almıyordu.</p>
		<p>Bir yandan gururun, bir yandan namus duygusunun uyandırdığı vicdan azapları, o sabah Mathilde’i pek mutsuz ediyordu. Bir papaz parçasına, bir köylü çocuğuna, kendi üzerinde birtakım haklar verdiği, bu korkunç şey aklına geldikçe yerin dibine geçiyordu. Mutsuzluğunu gözünde büyüttüğü anlarda, “Ha uşaklardan birine karşı güçsüzlük göstermişim, ha ona! Ne farkı var ki?” diyordu.</p>
		<p>Yaradılıştan gözüpek, gururlu kimseler kendi kendilerine kızdılar mı, hemen başkalarına da saldırırlar; öyle zamanlarda öfkeyle heyecana gelmek onlar için büyük bir zevk olur.</p>
		<p>Matmazel Mole, bir an içinde Julien’i, en ağır küçümseyici, aşağılayıcı sözlerle ezdi bıraktı. Son derece zeki bir kızdı; bu zekâsı, karşısındakilerin onuruna dokunmak, onların yüreğinde dayanılmaz yaralar açmak becerisinde pek ileri gitmişti.</p>
		<p>Julien, ömründe ilk olarak, kendisine karşı en amansız kin duyguları besleyen üstün bir zekânın etkisinde kalmıştı. O sırada kendini savunmak şöyle dursun, o da kendi kendinden iğrenmeye başladı. Mathilde’in ağzından çıkan aşağılayıcı sözler son derece ağırdı; üstelik düşünüle taşınıla, Julien’in kendine bir parçacık saygısı varsa onu da yok etmek üzere hazırlanmıştı; ama Julien bunları dinlerken kızı haklı buluyor, içinden, “Bunlar bana az bile!” diyordu.</p>
		<p>Mathilde’e gelince o, daha birkaç gün önce duyduğu taparcasına sevgi duygusu için, hem kendini, hem de karşısındakini böyle cezalandırmakta sonsuz bir gurur tadı buluyordu.</p>
		<p>Bu kadar hazla, bu kadar hoşnutlukla söylediği sözleri bulmak için kafa yorması gerekmiyordu. Bunlar aklına daha yeni gelen şeyler değildi. Sekiz gündür yüreğinde, aşka karşı çıkan tarafın avukatlığını eden sesten öğrendiklerini yineleyip duruyordu.</p>
		<p>Her söz, Julien’in o amansız acısını yüz kat artırıyordu. Kaçıp gitmek istedi, Matmazel Mole, buyurgan bir tavırla kolundan tuttu.</p>
		<p>Julien, “Lütfen dikkat edin,” dedi, “pek yüksek sesle söylüyorsunuz, yandaki odadan bir duyan olur.”</p>
		<p>Matmazel Mole, gururla karşılık verdi:</p>
		<p>“Ne çıkar! Bana sesimin duyulduğunu söylemek kimin haddine düşmüş? Siz, kendini beğenmiş adam, benim hakkımda kim bilir ne biçim şeyler düşünüyorsunuz, ben onları sizin kafanızdan sökeceğim.”</p>
		<p>Julien kitaplıktan çıkabildiği zaman, öylesine şaşkındı ki, mutsuzluğunu daha az duyuyordu. Kendi kendine yüksek sesle, durumunu anlatmak ister gibi, “İşte böyle! Artık beni sevmiyormuş. Sekiz-on gün kadar sevmiş, bense onu ömrümün sonuna kadar seveceğim,” diye söyleyip duruyordu.</p>
		<p>“Bu nasıl oluyor? Daha birkaç gün önce onun, gönlümde hiçbir yeri yoktu!”</p>
		<p>Mathilde’in gönlü, gurur hazzıyla taşıyordu; demek ki artık bütün bütün ilişkiyi kesebilmişti! O kadar güçlü bir eğilimi böyle tümden yenmiş olmak, ona sonsuz bir mutluluk veriyordu. “Benim üzerimde hiçbir etkinliği olmadığı, olmayacağı artık küçük beyin kafasına dank etmiştir.” O kadar mutluydu ki o anda gerçekten gönlünde aşk kalmamıştı.</p>
		<p>Böyle acımasızca, böyle küçük düşürücü sözlerden sonra, Julien kadar tutkulu olmayan bir kimsenin bir daha sevmesi olanaksızdı. Matmazel Mole’ün, kendi saygınlığını tutkulu korumayı bir an bile unutmadan ona söylediği sözler o kadar ağır, o kadar hesaplıydı ki, insan onları en soğukkanlı bir zamanında hatırlasa, gene doğru bulabilir.</p>
		<p>Julien’in o pek şaşırtıcı sahneden ilk anda çıkardığı sonuç şu oldu: Matmazel Mole’ün sınırsız bir gururu vardı. Julien aralarında artık her şeyin kesinlikle bittiği kanısındaydı, ama gene de ertesi gün, öğle yemeğinde, onun karşısında acemice, sıkılgan bir duruşu vardı. Şimdiye kadar onda bu kusur hiç görülmemişti. Büyük işlerde olduğu gibi küçük işlerde de ne yapması gerektiğini, ne yapmak istediğini iyice bilir de onu yapardı.</p>
		<p>O gün öğle yemeğinden sonra Madam Mole ondan konsolun üzerinde duran bir kitabı istedi; hükümete yazılmış yine de zor ele geçirilen bu küçük kitabı Markiz’e o sabah papaz gizlice getirip vermişti; Julien onu konsolun üzerinden alırken son derece çirkin bir eski mavi porselen vazoyu devirdi.</p>
		<p>Madam Mole, kederinden bir çığlık kopardı, o pek sevgili vazosunun parçalarına gelip yakından bir baktı. “Eski Japon işi,” diyordu, “bana babamın halası, Chelles başrahibesinden kalmıştı; Hollandalılar naipliği zamanında Orleans Dükü’ne hediye etmişler, o da kızına vermiş...”</p>
		<p>Mathilde, annesinin üzüntüsünü görmüş, pek çirkin bulduğu o mavi vazonun kırılıp parçalanmasına da çok sevinmişti. Julien hiç sesini çıkarmıyordu; doğrusu pek telaş ettiği de yoktu; birden Matmazel Mole’ü ta yanı başında gördü. Matmazel’e, “Bu vazo,” dedi, “artık bir daha yapılmamacasına yok olup gitti, bir zamanlar yüreğimi saran duygu da bunun gibi yok oldu; onun bana yaptırmış olduğu delilikleri anlayışla karşılamanızı dilerim.”</p>
		<p>Julien bu sözleri söyleyip çıktıktan sonra Madam Mole, “Bu Mösyö Sorel yaptığına sevindi sanki, övünüyor gibi,” dedi.</p>
		<p>Bu söz Mathilde’in yüreğine ok gibi saplandı. İçinden, “Doğru,” dedi, “annem iyi anladı, gerçekten sevindi, övünüyor.” Bir gün önce Julien’e ağır sözler söylemiş olmaktan duyduğu neşe işte ancak o zaman söndü. Görünüşteki durgunluğunu bozmadan, kendi kendine, “İşte her şey bitti,” dedi, “bana iyi bir ders oldu; bu yaptığım yanlışlık, çok çirkin, insanın onurunu kıran bir şey! Ne yapalım? Artık ömrümün sonuna kadar kulağıma küpe olur.”</p>
		<p>Julien de, “Ah! Söylediğim keşke doğru olsa!” diye düşünüyordu. “O deli kız için duyduğum aşk neden hâlâ yakamı bırakmaz?”</p>
		<p>Aşkı, umduğu gibi sönmek şöyle dursun, tersine artıp gidiyordu. “Doğru, o kız deli, ama delidir diye sevilmeye, tapılmaya daha mı az değer? Bir kızın ondan daha güzel olmasına imkân var mı?” En ileri uygarlığın verebileceği canlı zevklerin hepsi de sanki inadına Matmazel Mole’ün kişiliğinde toplanmamış mıydı? Bu geçmiş mutluluk anıları Julien’in ruhunu kavrıyor, aklın bütün yapabildiğini bir anda siliveriyordu.</p>
		<p>Aklın bu tür anılarla savaşması boşunadır; onun verebileceği en ağırbaşlı öğütler bile o anıların büyücülüğünü artırmaktan başka neye yarar ki?</p>
		<p>Eski Japon işi vazonun devrilip kırılmasından yirmi dört saat sonra Julien dünyanın en mutsuz insanlarından biriydi.</p>
	</div>
</body>
</html>