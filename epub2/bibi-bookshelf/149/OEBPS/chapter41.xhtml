<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>11 <span class="inline">Bir genç kızın egemenliği</span></h2>
		<div class="epigraph">
			<p>“Güzelliğine vurgunum, ama o alaycı<br/>zekâsından korkarım.”</p>
			<p class="gap-writer">MÉRIMÉE</p>
		</div>
		<p>Julien, Mathilde’in güzelliğini abartacağına ya da kızın onun uğruna unuttuğu ailenin doğal üstünlüklerine heyecanlanacağına, salonda olup bitenleri inceleseydi, kızın çevresindekiler üzerindeki egemenliğinin ne olduğunu anlayabilecekti. Bir kimse hoşuna gitmeyecek bir şey yaptı, söyledi mi, Matmazel Mole, onu bir alayla cezalandırdı; bu alay öyle ölçülü, öyle seçme olur, ilk bakışta derli toplu gözükür, ama öyle yerinde fırlatılıverirdi ki, yarası gitgide, insan düşündükçe büyürdü. Öyle ki, bu yara, alaya uğrayanın ta onuruna işler, dayanılmaz bir acı bırakırdı. Mathilde, ailenin öteki bireylerini önemseyerek, istediği birçok şeye hiç değer vermediğinden onların gözüne hep soğukkanlı gözükürdü. Soyluların salonlarına gidip de sonra sözünü etmek tatlı olur, ama oraların başka bir tadı yoktur; oralarda görülen anlamsızlık, ikiyüzlülüğe zorla kapı açan o beylik sözler, hele o sözler gönül bulandırıcı tatlılıklarıyla insanı çileden çıkarır. Yalnızca nezaket, ancak ilk günler önemliymiş gibi gözükür. Julien bunu seziyordu; önce pek beğenmişti, ama şimdi şaşkınlık içindeydi. “Bu görgü, nezaket denen şey,” diyordu, “insana kabaca davranışların verebileceği öfkenin uyuşmasından başka bir şey değil.” Mathilde’in genellikle içi sıkılırdı; belki o nerede olsa, böyle iç sıkıntısı çekecekti. İşte öyle zamanlarında yerici, nükteli bir söz buluvermek, onun için hem vakit geçirecek bir iş hem de gerçekten bir zevk olurdu.</p>
		<p>Croisenois Markisi’ne, Caylus Kontu’na gene onlar gibi son derece soylu, görgülü iki-üç delikanlıya umut vermesi belki yalnızca canı alay istediği zaman karşısında büyükanası ile büyükbabasından, şu akademi üyesinden, onlara dalkavukluk eden beş-altı emir kulundan daha eğlenceli adamlar bulunsun diyeydi. Yoksa o delikanlıların, Mathilde’in gözünde, yeni yeni yergilere neden olmaktan başka bir değerleri yoktu.</p>
		<p>Mathilde’i severiz, ama içimiz üzüle üzüle belirtelim ki, o delikanlıların çoğundan mektuplar almış, bazılarına da yanıt vermişti. Hemen söyleyelim ki, onun bu durumuna bakıp da, “İşte zamane kızları!” diye dövünmek doğru olmaz. Soylu kızlarının eğitim gördüğü Sacré-Cœur Manastırı’nda yetişenler ona benzemez, öyle sakınmayan kişiler değillerdir.</p>
		<p>Bir gün Croisenois Markisi, Mathilde’e, kızın bir gün önce gönderdiği, adını lekeleyebilecek bir mektubu geri verdi. Marki, böyle bir tavırla kızın gönlüne girebileceğini umuyordu. Ama Mathilde’in mektuplaşması, sakınmayı sevmediğindendi. Onun zevki, kendini tehlikeye atmak, talihiyle oynamaktı. Croisenois Markisi ile tam altı hafta hiç konuşmadı.</p>
		<p>O delikanlılardan aldığı mektuplarla gönlünü eğlendiriyordu. Kendine sorsanız, o mektupların hepsi birbirinin eşiydi. Hepsinde her zaman en derin, en gamlı aşktan söz ediliyordu. Akrabasından bir kıza, “Hepsi de Kudüs’e savaşa gitmeye hazır aynı kusursuz adam!” diyordu. “Bundan daha tatsız ne olabilir? İşte bana bütün ömrümde hep böyle mektuplar gelecek! Böyle mektuplar her yirmi yılda bir, zamanın modası neyse ona göre değişir. İmparatorluk zamanında herhalde bu kadar renksiz olmasa gerek. O zamanlar bütün bu soylu delikanlılar gerçekten bir büyüklüğü olan işlere karışmış, hiç olmazsa onları görmüşler. Dayım N... Dükü, Wagram Savaşı’nda bulunmuş.”</p>
		<p>Akrabasından olan o kız, Matmazel de Sainte-Hérédité, “Savaşta pala çalmak için de akıl mı gerek?” dedi. “Hem bir kere savaşa gittiler mi, artık hep onun sözünü ediyorlar.”</p>
		<p>“İşte o sözler, savaşta neler yaptıklarını anlatmaları hoşuma gidiyor. Gerçek bir savaşta, onbinlerce adam öldürülen bir Napoléon savaşında bulunmak, insanın ne yiğit olduğunu gösterir. Tehlikeye atılmak ruhu yüceltir, iç sıkıntısından, şu benim peşime düşen zavallıların çektiği iç sıkıntısından kurtarır; o iç sıkıntısı, hastalık gibi, insandan insana bulaşıyor. O adamların hangisinin aklından, şöyle büyük bir iş görmek geçiyor? Beni almaya çalışıyorlar, işte en önemli işleri! Ben zenginim, babam damadını yükseltebilir. Tanrı vere de biraz eğlenceli bir damat bulsa!”</p>
		<p>Mathilde’in, çevresi hakkında verdiği yargılar, dünya görüşü, o canlı, açık, herkesinkine aykırı ve bu yüzden hoş olan düşünceleri, dilini biraz bozuyordu. Onun bir sözü bazen, o pek görgülü dostlarına bir kabalık gibi gelirdi. Mathilde’i beğenip sohbetini aramak neredeyse bir moda olmuştu, dostları, konuşmasının bir kadın inceliğine yaraşmayacak kadar parlak olduğunu ileri sürmekten bile çekinmezlerdi.</p>
		<p>Mathilde de, Boulogne korusunda at gezilerine çıkan cici beylere karşı doğrusu haksızlık ediyordu. Gelecek günlerini düşündükçe bir korku, bir dehşet değil (böyle bir duygu, heyecan vereceği için işine gelebilirdi), bir iğrenme duyuyordu; bu duygu, o yaşta pek az insanda görülür.</p>
		<p>Ne eksiği vardı? Para, soyluluk, zekâ, herkesin söyleyip kendinin de sandığına bakılırsa güzellik... Talih ondan hiçbir şeyi esirgememiş, her şeyi bol bol vermişti.</p>
		<p>Saint-Germain’li kızların en büyük mirasa konacak olanı işte böyle şeyler düşünüyordu; ama o sırada Julien’le gezinmekten hoşlanmaya başladı. Onun gururuna şaştı; o orta halli aile çocuğunun becerikliliğine hayran oldu. “Rahip Maury gibi bu da piskopos olmanın yolunu bulacak!” diye düşündü.</p>
		<p>Julien, onun düşüncelerinden çoğuna katılmıyor, içten gelen, bir oyun olmadığı pek belli bir dirençle karşılıyordu; bu durum, Mathilde’in dikkatini çekti, onu çok düşündürdü; Julien’le konuştuklarını, en küçük ayrıntılarına kadar Matmazel de Sainte-Hérédité’ye anlatıyor, gene de onun asıl inceliklerini dile getiremediğini sanıyordu.</p>
		<p>Birdenbire gönlünü aydınlatan bir şey geçti aklından; inanılmaz bir sevinç içinde, kendi kendine, “Ben sevme mutluluğuna ermişim,” dedi. “Seviyorum, seviyorum işte! Bunda anlaşılmayacak ne var? Benim yaşımda genç, güzel, zeki bir kız, heyecan, haz duyunca bu aşk değildir de nedir? Ne yapsam boş; Croisenois’yı, Caylus’ü, bütün o tür adamları bir türlü sevemeyeceğim, onlar için sevgi duyamayacağım. Onlar kusursuz, belki aşırı kusursuz kişiler; kısacası onlar içimi sıkıyor.”</p>
		<p><em>Manon Lescault</em>’da, <em>Julie yahut Yeni Héloise</em>’da<em>, Portekiz Mektupları’</em>nda, daha birçok romanlarda okuduğu aşkla ilgili bölümleri birer birer aklından geçirdi. Söylemeye gerek yok, doğal olarak yalnız çılgınca, büyük tutkuyu düşünüyordu; en hafifinden bir aşk, o yaşta, o soylulukta bir kıza yakışır mı? Aşk deyince Mathilde’in aklına gelen, Fransa’da III. Henri ile Bassompierre zamanında görülen yiğitçe duyguydu. O aşk, engellere alçakça boyun eğmez, insanlara büyük işler gördürürdü.</p>
		<p>“Bugün de Catherine de Médicis’in ya da XIII. Louis’ ninki gibi gerçek bir saray olmaması, benim için ne şanssızlık. Ben kendimi dünyada en yürekli, en büyük işleri görecek düzeyde görüyorum. XIII. Louis gibi gönlü büyük bir kral aşk ile dizlerime kapanmış... Ben onun için neler yapmam! Onu, Baron de Tolly’nin dediği gibi, Vendée’ye götürürüm; orada yeniden işbaşına geçer ve anayasal düzen kalkar... Julien de bana yardım eder. Onun eksiği bir ad, bir de servet değil mi? Hem kendine bir ad edinir, hem de zengin olur.</p>
		<p>Croisenois’nın hiçbir eksiği yok; o, bütün ömrünce yarı tutucu, yarı özgürlükçü bir dük olarak kalacak, iş görmek gerektiği anda ne yapacağını bilmeyecek, ne sağda aşırıya kaçacak, ne solda: “Bu yüzden de her yerde ikinci olmaktan kurtulamayacak.”</p>
		<p>Hangi büyük iş vardır ki, başlangıçta “aşırı” sayılmasın? Ancak olup bittikten sonra, bayağı adamlar ona olanak görür. Evet, ruhumda aşk, artık bütün mucizeleriyle yaşayacak; bunu, içime can veren ateşten anlıyorum. Talih bana bunu bağışlamaya borçluydu. Bir kimsenin üzerine bütün üstünlükleri yığması, boşuna değildi ya! Mutluluğum, bana yaraşır bir mutluluk olacak! Her günüm, bir gün öncekinin soğuk bir benzeri olarak kalmayacak. Toplum içindeki durumu bakımından benden çok uzak olan bir adamı sevmek bile bir ataklık değil mi? Ama bakalım o her zaman bana yaraşır biri olacak mı? Onda hele bir güçsüzlük sezmeyeyim, hemen bırakırım. Benim gibi soylu, söylediklerine göre (bunu babası söylerdi) yaradılışında şövalyelik olan bir kız, alıkça işler göremez ya!</p>
		<p>Croisenois Markisi’ni sevseydim onun yanında alık, beceriksiz bir kadın olmayacak mıydım? Benim mutluluğum da halamın, dayımın, o insan yerine bile koymadığım kızlarının mutluluğunun bir eşi olacaktı. Zavallı Marki, bana neler söyleyecek, ben ona ne karşılıklar vereceğim, hepsini şimdiden biliyorum. İnsanı esneten bir aşktan ne hayır gelir? Sofu olup manastıra girmek bin kat iyi. Bizim nikâh da halamın kızının nikâhı gibi olacak, büyükbabamla büyükannem, torunlarının mürüvvetini gördüler diye sevinecekler. Doğal olarak karşı taraf, önce noterin hazırladığı sözleşmeye son bir madde eklettirdi diye kızgın olmazlarsa!..” </p>
	</div>
</body>
</html>