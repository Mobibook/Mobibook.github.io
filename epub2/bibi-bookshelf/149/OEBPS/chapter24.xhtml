<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>24 <span class="inline">Bir başkent</span></h2>
		<div class="epigraph">
			<p>“Bu ne gürültü! İş peşinde koşan ne de çok adam varmış! Yirmi yaşında bir delikanlı, kafasında gelecek için bu kadar çok tasarı, aşka karşı bu kadar aldırışsızlık olur mu?”</p>
			<p class="gap-writer">BARNAVE</p>
		</div>
		<p>Sonunda ta ötede bir dağın üzerinde kara duvarları gördü; bu, Besançon Kalesi’ydi. İçini çekerek, “Ben bu yüce savaş kentine, onu düşmandan korumak için gönderilen alayların birinde, bir teğmen olarak gelseydim benim için ne kadar başka olurdu!” dedi.</p>
		<p>Besançon, Fransa’nın en güzel kentlerinden biri olmakla kalmaz, orada gönülce de, kafaca da zengin çok adam bulunur. Ama Julien yoksul köylünün biriydi, öyle kimselerle tanışmanın yollarını bulamadı.</p>
		<p>Fouqué’den bir kat elbise almıştı, kente bununla girdi. 1674 kuşatması tarihini merak edip iyice öğrenmiş ve sanki yaşamıştı; gidip papaz okuluna kapanmadan önce, tabyaları ve kaleyi bir gezip dolaşmak istedi. İki üç kez az kaldı nöbetçiler onu tutuklayacaktı: İstihkâm subaylarının, yılda on dört-on beş franklık kuru ot satabilmek için halkın dolaşmasını yasak ettiği yerlere giriyordu.</p>
		<p>Duvarların yüksekliği, hendeklerin derinliği, topların o iç ürperten duruşuyla birkaç saat oyalandıktan sonra oradan ayrılıp kente yollandı, anacaddede büyük kafenin önünden geçti. Hayran hayran durakladı; iki koca kapının üzerinde iri iri harflerle “kafe” yazısını görüyor da yine gözlerine inanamıyordu. Çekingenliğinden silkinmek istedi; bir cesaret edip içeri daldı: Burası on-oniki metre uzunluğunda, tavanı, yerden hiç olmazsa altı metre yüksekte bir salondu. O gün Julien için her şey bir büyü dünyasını andırıyordu.</p>
		<p>İki bilardo masasının başında oyuncular vardı. Garsonlar herkesin sayısını bağırıyor, oyuncular dört yanı seyircilerle kuşatılmış masaların çevresinde dönüp duruyordu. Herkesin ağzından buram buram tüten duman, mavi bir bulut halini almıştı. Bu adamların iri yapıları, hafif kamburlaşmış omuzları, ağır ağır yürüyüşleri, koca koca favorileri, sırtlarına giydikleri redingotlar, her şeyleri ve her halleri Julien’in dikkatini çekiyordu. Eski Bisontium’un bu soylu çocukları, bağırmadan konuşamıyor, korkunç birer savaşçı tavrı takınıyorlardı. Julien, olduğu yerde kalmış, hayran hayran bakıyordu; Besançon gibi büyük bir başkentin genişliğini ve görkemini düşünüp duruyordu. Bilardo başında sayıları bağıran o bakışları gururlu beylerin birini çağırıp bir fincan kahve istemeye dili varmadı.</p>
		<p>Ama kasada oturan küçükhanım, koltuğunda küçük paketiyle sobanın yanında durmuş, kralın güzel beyaz alçıdan büstüne bakan o genç köylüyü fark etmişti. Gelişmiş bir Franche-Comté güzeli olan bu kız, bir kahvenin değerini artıracak endamda ve giyimdeydi; yalnız Julien’in duymasını isteyen yavaş bir sesle iki kez, “Mösyö! Mösyö!” dedi. Julien dönünce pek şefkatle bakan iki iri mavi gözle karşılaştı ve kendisine seslenildiğini anladı.</p>
		<p>Hemen kasaya doğru ilerledi; sanki düşmana atılır gibi bir hali vardı. Bu tez davranışı yüzünden koltuğundaki paketini düşürdü.</p>
		<p>Daha on beşinde kahveye bile nasıl girileceğini bilen Parisli öğrenciler, kim bilir bizim bu köylüyü ne kadar zavallı bulurlardı. Şu kadar ki on beşinde kibar kibarcık olan o çocuklar on sekizinde bayağılaşıverirler. Taşrada rastgelinen o tutku dolu çekingenlik ise, kendini yenmenin bir yolunu buldu mu, insana “isteme”nin ne olduğunu öğretir. Kendine lütfen söz söyleyen o güzel kıza doğru giderken, Julien içinden, “Ona işin aslını söylemeliyim!” dedi; çekingenliğini yenmeye uğraşa uğraşa sanki yiğitleşmişti.</p>
		<p>“Madam, ben ömrümde ilk olarak Besançon’a geliyorum; parasıyla biraz ekmekle bir fincan kahve istiyordum.”</p>
		<p>Kız biraz gülümsedi, sonra kızardı; bu güzel delikanlının, bilardo oyuncularının küçümseyen bakışına, alayına uğramasından korkuyordu. Sonra, bir daha buraya ayak basmaz. Salona doğru ilerleyen maun koca masanın ta yanında, sanki gizli bir mermer masa gösterip, “Şuraya, yanıma oturun,” dedi.</p>
		<p>Kasadan aşağı doğru uzanıp boyunun bosunun güzelliğini gösterdi. Julien bunu fark etti; bütün düşünceleri değişiverdi. Güzel kız gelip onun önüne bir fincan, şeker ve bir francala koydu. Kahve için garsona seslenmek istemiyor, garson gelince artık Julien ile baş başa kalamayacağını biliyordu.</p>
		<p>Julien, düşünceli, o kıza bakıyor, onun sarışın ve neşeli güzelliğini, içini perişan eden anılarla karşılaştırıyordu. Kendisinin de ne kadar sevildiğini düşünmek, çekingenliğini iyice giderdi. Güzel kız ancak bir an durabilecekti; Julien’in gözlerinin içine baktı.</p>
		<p>“Bu pipo dumanı sizi öksürtür, yarın kahvaltı etmeye saat sekiz olmadan gelin; o vakit burada benden başka kimseler bulunmaz.”</p>
		<p>Julien, muradına ermiş çekingenlerde görülen o okşayıcı gülümsemeyle, “Adınız ne?” diye sordu.</p>
		<p>“Amanda Binet.”</p>
		<p>“Size yarım saat sonra bu küçük paket kadar bir paket göndermeme izin verir misiniz?”</p>
		<p>Güzel Amanda biraz düşündü.</p>
		<p>“Ben burada gözaltındayım: Bu dediğiniz şey, beni kötü duruma düşürür; ama ben size adresimi bir karta yazıp vereyim, siz pakete o kartı takar, gönderiverirsiniz.”</p>
		<p>“Benim adım da Julien Sorel’dir. Besançon’da ne soyum sopum, ne bildiğim var.”</p>
		<p>Amanda, neşeli neşeli, “Anladım,” dedi, “siz buraya hukuk okuluna girmek için geldiniz.”</p>
		<p>Julien, içini çekerek, “Ne gezer?” dedi, “Papaz okuluna girmeye geldim.”</p>
		<p>Amanda’nın o güler yüzü o saat kederleniverdi; garsonu çağırdı: Artık buna cesaret edebiliyordu. Garson, fincana kahve koyarken, Julien’in yüzüne bakmadı bile.</p>
		<p>Amanda kasada para alıyordu; konuşabilmiş olmak Julien’in koltuklarını kabartmıştı; bilardo masalarının birinde kavga çıktı. Oyuncuların bağrışmaları, birbirinin sözlerini yalana çıkarmaları koca salonu güm güm öttürüyordu; bu gürültü Julien’i afallattı. Amanda hayale dalmış gibi bakışlarını indirmişti.</p>
		<p>Julien, birdenbire ona, “Matmazel,” dedi, “isterseniz amcanızın oğlu olduğumu söylerim.”</p>
		<p>Onun bu emir verir gibi hali Amanda’nın hoşuna gitti. İçinden, “Bu delikanlı öyle pısırığın biri değil!” dedi. Kasaya yaklaşan olup olmadığına baktığı için, gözlerini çevirmeden çabuk çabuk, “Ben Dijon bölgesindenim, Genlis’liyim; siz de Genlis’ten, annemin soyundan olduğunuzu söylersiniz.”</p>
		<p>“Peki, öyle derim.”</p>
		<p>“Yazın perşembe günleri, akşamüstü papaz okulu öğrencileri bu kahvenin önünden geçer.”</p>
		<p>“Ben geçerken, siz de beni düşünürseniz, elinize bir demet menekşe alın.”</p>
		<p>Amanda ona şaşkınlıkla baktı; kızın bu bakışı, Julien’in yürekliliğine bir aldırmazlık hali verdi; ama yine de, “Ben sizi amansız bir aşkla sevdiğimi hissediyorum!” derken kıpkırmızı kesildi.</p>
		<p>Kız, ürkmüş bir sesle, “Yavaş söylesenize!” dedi.</p>
		<p>Julien, Vergy’de ancak bir cildini bulup okuduğu <em>Julie yahut Yeni Héloise</em><a class="si-noteref" href="#f55" id="ref_f55">55</a> birkaç cümle hatırlamaya çalışıyordu. Ezbercilik gücü imdadına yetişti; on dakika, belki daha çok, Matmazel Amanda’ya <em>Julie yahut Yeni Héloise</em>’ den öğrenilmiş cümlelerle aşk, sevda sözleri etti; ama Franche-Comté’li dilber, birdenbire ciddileşiverdi. Kahvenin önünden dostlarından biri geçiyordu.</p>
		<p>Bu adam içeri girdi ve omuzları önde, ıslık çalarak kasaya doğru yürüdü; Julien’e bir baktı. Her işin büyüyüp azacağını sanan Julien hemen düelloyu aklına getirdi. Sapsarı kesildi, fincanı öteye itti, kendine güvenir bir tavır takındı ve rakibini süzmeye başladı. Ama rakibi başını eğmiş, tezgâh başında içki içiyordu; Amanda hemen bir bakışıyla Julien’e bakışlarını indirmesini istedi. Julien bu isteğe uydu ve iki dakika yerinde kımıldanmadan durdu, benzi uçuktu, kararlı bir görünüşü vardı, bu işin neye varacağını tasarladığı belliydi; doğrusu o anda pek güzeldi.</p>
		<p>Rakibi, Julien’in bakışlarına şaşmıştı; kadehini bir yudumda boşalttı, Amanda’ya bir şeyler söyledi, ellerini bol redingotunun yan ceplerine soktu, ıslık çalarak ve Julien’e bakarak bilardo masalarından birinin başına gitti. Julien öfkeyle yerinden fırladı; ama şöyle tam küstahça bir aşağılamanın nasıl yapılacağını bilmiyordu. Paketini bıraktı ve elinden geldiği kadar salınarak bilardo masasına doğru yürüdü.</p>
		<p class="gap-twice">Bir ses, ona, içinden, “Besançon’a gelir gelmez böyle başına bir düello çıkarırsan artık rahiplikten umudunu kesmelisin!” diyedursun, o, “Ne yapalım?” diyordu, “Bir küstahın terbiyesini vermekten kaçacak mıyım?”</p>
		<p>Amanda, onun tavırlarında, davranışlarındaki bönlüğe hiç de uymayan yürekliliği gördü; bir anda içinden, onu o redingotlu delikanlıya yeğledi. Ayağa kalktı ve sanki sokaktan geçen birini gözetliyormuş gibi dışarı bakarak geldi, bilardo masasıyla Julien’in arasına girdi.</p>
		<p>“Aman o adama yan bakayım demeyin, o benim eniştemdir.”</p>
		<p>“Bana ne? O bana baktı ya!”</p>
		<p>“Siz başımı belaya mı sokmak istiyorsunuz? Evet, o size baktı ve belki birazdan gelip sizinle konuşmak da isteyecek. Ben ona sizin için annemin akrabalarındandır, Genlis’den geliyor, dedim. O, Franche-Comté’lidir ve Burgonya yolunda Déle’den öte geçmemiştir; siz ona korkmadan istediğinizi söyleyin, inanır.”</p>
		<p>Julien kararsızdı, ama Amanda, tezgâh başında oturmaya alışmış kadınların hayal gücüyle bol bol yalanlar uydurarak, “Evet,” dedi, “size baktı ama bana sizin kim olduğunuzu sorarken baktı; o herkese karşı densizlik eder, yoksa sizi aşağılamayı aklından bile geçirmedi.”</p>
		<p>Julien, Matmazel Amanda’nın, eniştem dediği adamın uzaktan oynanan <em>poule</em> oyununa girmek için bir bilet aldığını gördü ve iri sesiyle çevredekileri yıldırmaya çalışırcasına, “Ben, ben yaparım!” diye bağırdığını duydu. Hemen Matmazel Amanda’yı itip bilardoya doğru bir adım attı. Amanda onu kolundan tutup, “Hele siz önce gelip kahve parasını verin!” dedi.</p>
		<p>Julien, “Hakkı var, parayı vermeden giderim diye korkuyor!” diye düşündü. Amanda da onun kadar heyecan içinde ve kıpkırmızıydı; paranın üstünü elinden geldiğince yavaş verdi; bir yandan da kulağına fısıldar gibi, “Hemen çıkıp gitmezseniz sizi sevmem; oysa sizi ne kadar seviyorum!” diyordu.</p>
		<p>Julien çıktı, ama ağır ağır çıktı. İçinden, “Benim gidip o kaba herife ıslık çalarak bakmam boynuma borç değil midir?” diye sorup duruyordu. Buna yanıt bulamadığı için bir saat caddede, kahvenin önünde, o adamı bekledi; onun çıkmadığını görünce de uzaklaşıp gitti.</p>
		<p>Besançon’a varalı daha birkaç saat geçmemiş, ama o kendine bir iç üzüntüsü edinmişti. Vaktiyle ihtiyar cerrahbaşı, gut ağrıları çeke çeke ona birkaç eskrim dersi vermişti; işte Julien’in öfkesine hayır umduğu bilgisi bu kadarcıktı. Ama bu sıkıntı da onun için bir şey değildi, asıl kötüsü, tokattan başka bir aşağılama yolu bulamıyordu; iş dayağa binince de iriyarı bir adam olan rakibi onu bir temiz döver, sonra da bırakıp giderdi.</p>
		<p>Julien, kendi kendine, “Benim gibi kimsesiz, parasız bir zavallı için ha papaz okulu, ha hapishane. Ne fark eder!” diyordu; “Hele şu sırtımdaki elbiseleri bir hana bırakıp da redingotumu bir giyeyim. Birkaç saat okuldan ayrılmanın yolunu bulunca, yine bunları giyip gelir, Matmazel Amanda’yı görürüm.” Bu akla uygun bir düşünceydi, ama Julien kentin bütün hanlarının önünden geçiyor, hiçbirine giremiyordu.</p>
		<p>Sonunda Ambassadeur Oteli’nin önünden ikinci geçişinde kaygılı gözleri, daha genççe, yanakları al al, tavrından hoşnutluk ve neşe akan şişman bir kadının gözleriyle karşılaştı. Onun yanına gitti ve durumunu anlattı.</p>
		<p>Otelin sahibi olan kadın, “Niçin olmasın, benim küçük papazım,” dedi. “Ben sizin kentte giyeceğiniz elbiseleri saklar, sık sık da fırçalattırırım. Bu zamanda çuha elbiseler, el değmeden bırakılmaya gelmiyor.”</p>
		<p>Bir anahtar aldı ve Julien’i bir odaya götürüp bırakacağı şeyleri bir kâğıda yazmasını söyledi.</p>
		<p>Julien işini bitirip de mutfağa inince, şişman kadın, “Böyle ne güzel oluyorsunuz sayın Peder Sorel,” dedi. “Size iyi bir yemek hazırlatayım; herkese elli metelik, ama sizin için yalnız yirmi; ne yapalım, sizin keseciğinizi de gözetmek gerek.”</p>
		<p>Julien koltuklarını kabartarak, “Benim on altınım var!” dedi.</p>
		<p>Otelci kadın, telaşla, “Aman yavaş söyleyin,” dedi. “Besançon’da it kopuk eksik değildir. O parayı sizin elinizden kaparlar da haberiniz bile olmaz. Hele kahvelere hiç girmeyin, oralarda hep kötü herifler dolaşır.”</p>
		<p>Bu sözü duyunca düşünceye dalan Julien, “Ya?” dedi.</p>
		<p>“Siz hep buraya gelin, size iyi kahve yaptırırım. Aklınızdan çıkarmayın, burada her zaman bir dost ve yirmi meteliğe bir yemek bulabilirsiniz: Söz dediğin işte böyle olur. Haydi, siz sofraya oturun, ben gelip size yemeğinizi kendim yediririm.”</p>
		<p>Julien, “Heyecan beni tıkadı, yemek yiyemeyeceğim,” dedi, “ben buradan çıkar çıkmaz papaz okuluna gideceğim.”</p>
		<p>Kadıncağız onu salıvermeden önce ceplerine yiyeceklerle doldurdu. Sonunda Julien o müthiş okula doğru yola çıktı; otelci kadın, kapının üzerinden ona yolu gösteriyordu.</p>
	</div>
	<div class="si-footnotes">
		<div class="si-footnote" id="f55"><a class="si-backref" href="#ref_f55">55</a><span>. Jean Jacques Rousseau’nun 1761’de yazdığı aşırı tutku ve erdemi dile getirdiği ünlü romanı. (Y.N.)</span></div>
	</div>
</body>
</html>