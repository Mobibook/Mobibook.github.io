<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>10 <span class="inline">Büyük bir kalp ile küçük bir servet</span></h2>
		<div class="epigraph">
			<p>“Ne ki ihanet eder tutku kendi kendisine<br/>Kendi karanlığında gizlense de: yaklaşan fırtınayı<br/>Kararan gökyüzü nasıl haber verirse.”<a class="si-noteref" href="#f24" id="ref_f24">24</a></p>
		</div>
		<p>Köşkün bütün odalarını birer birer dolaşmakta olan Mösyö de Rênal, şilteleri taşıyan uşaklarla birlikte çocukların odasına döndü. Bu adamın içeri birdenbire girişi, Julien’in üzerinde bardağı taşıran son damla etkisini yaptı.</p>
		<p>Her zamankinden daha uçuk benizli, daha gamlıydı, Mösyö de Rênal’in üzerine doğru yürüdü. Mösyö de Rênal durup uşaklarına baktı. Julien, “Mösyö,” dedi, “başka bir eğitmen tutmuş olsaydınız çocuklarınız yine bugünkü kadar ilerlemiş olacak mıydı? Bunu böyle mi sanıyorsunuz?”</p>
		<p>Mösyö de Rênal’in bir şey söylemesine vakit bırakmadan konuşmasını sürdürdü:</p>
		<p>“Öyle sanmıyorsanız, beni çocuklarınızla uğraşmıyor diye nasıl suçlamaya kalkışıyorsunuz?”</p>
		<p>Korkusu daha yeni geçmiş olan Mösyö de Rênal, karşısındaki genç köylünün böyle garip bir tavır takınmasını, cebinde daha kârlı bir iş önerisi bulunmasına yordu; onun bu evden çıkmak istediğini sandı. Julien’in öfkesi, söz söyledikçe artıyordu:</p>
		<p>“Ben sizsiz de yaşayabilirim, Mösyö,” dedi.</p>
		<p>Mösyö de Rênal, biraz dili dolaşarak yanıt verdi:</p>
		<p>“Sizi bu kadar sinirlenmiş gördüğüme doğrusu çok üzüldüm.”</p>
		<p>Uşaklar, on adım ötede, yatakları düzeltmekle uğraşıyorlardı. Julien çileden çıkmış bir durumda, “Bana bu sözler yetmez, Mösyö,” dedi, “bir düşünün, bana ne ağır şeyler söylediniz, hem de kadınların yanında!”</p>
		<p>Mösyö de Rênal, Julien’in ne beklediğini pek iyi anlamıştı; şimdi içinde çetin bir çarpışma vardı. Öfkeden gerçekten çıldırmak derecesine gelmiş olan Julien, bir aralık, “Sizin evinizden çıkınca nereye gideceğimi biliyorum, Mösyö!” diye bağırdı.</p>
		<p>Mösyö de Rênal, bu sözü duyar duymaz, Julien’i sanki Mösyö Valenod’nun evinde görür gibi oldu; içini çekti ve en ıstıraplı bir ameliyat için cerrah çağıran bir adam haliyle, “Peki, Mösyö,” dedi, “istediğinizi yapmayı kabul ediyorum. Öbür gün ayın biri, o günden başlamak üzere aylığınızı elli franktan vereceğim.”</p>
		<p>Julien’in içinden bir gülme geldi; şaşırmış, öfkesini de unutmuştu. İçinden, “Bu hayvan benim sandığımdan da aşağılıkmış!” dedi. “Bu bayağı tıynetli adamın, bundan daha soylu bir biçimde özür dilemesi beklenmez ya!”</p>
		<p>Bütün bunları ağızları açık dinlemiş olan çocuklar, bahçeye koşup annelerine Mösyö Julien’in pek kızmış olduğunu, ama aylığının elli franga çıkarıldığını haber verdiler.</p>
		<p>Julien, alışkanlıkla çocukların arkası sıra çıkmış, son derece kızan Mösyö de Rênal’e bir kere olsun dönüp bakmamıştı. Belediye Başkanı içinden homurdandı:</p>
		<p>“Mösyö Valenod’nun yüzünden harcadığım para, yüz altmış sekiz frangı buldu. Ona, bulunmuş çocuklara sağlanacak gereçler konusunda iki çift söz söyleme zamanı geldi!”</p>
		<p>Biraz sonra Julien, Mösyö de Rênal ile yine karşılaştı, “Mösyö Chélan’a gidip günah çıkaracağım,” dedi, “birkaç saat evde bulunmayacağımı bildirmekle şereflenirim.”</p>
		<p>Mösyö de Rênal, sahte sahte gülerek, “Azizim Julien,” dedi, “istersen bütün gün kendini özgür sayabilirsin; istersen yarın da, dostum. Verrières’ye giderken bahçıvana söyleyeyim, sana atını versin.”</p>
		<p>İçinden de, “Şimdi gidip Mösyö Valenod’ya yanıtını verecek,” dedi, “bana bir şey söylemedi ama şimdi üstüne varmaya gelmez, hele bir kızgınlığı geçsin, aklı başına gelsin...”</p>
		<p class="gap-twice">Julien evden tez ayrılıp Vergy’den Verrières’ye kadar uzanan korulara doğru çıktı. Mösyö Chélan’ın evine pek erken varmak istemiyordu. Kendini yine ikiyüzlü olmaya zorlamayı hiç istemiyor, ruhunda geçenleri anlamak, içini altüst eden duyguları gözden geçirmek gereğini duyuyordu. Korulara varıp insanların gözünden kurtulur kurtulmaz, “Bir savaşta üstün geldim, açtığım bir savaşta üstün geldim!” dedi.</p>
		<p>Böyle düşününce, durumunu pek parlak gördü, ruhuna da biraz rahatlık geldi.</p>
		<p>“Aylığımız elli franga çıktı; bu Mösyö de Rênal’in bir korkusu var, var ama acaba nedir?”</p>
		<p>Daha bir saat önce, öfkeyle köpürerek baktığı o mutlu ve güç sahibi adamın neden korkusu olabileceğini araştırmak, Julien’in ruhunu büsbütün yatıştırdı. O kadar ki, ağaçları arasında yürüdüğü ormanın insanı hayran eden güzelliğini bile hisseder gibi oldu. Ormanın dağdan yana olan kesimine vaktiyle koca koca çıplak kaya parçaları düşmüştü. Güneşin yakıcılığı yüzünden şöyle bir durup dinlenilemeyecek yerlerin bir-iki adım ötesini birer tatlı serin gölgeliğe dönüştüren bu kayalar kadar büyük kayın ağaçları da vardı.</p>
		<p>Julien, bu koca kayaların gölgesinde durup bir soluk alıyor, sonra yine yoluna koyuluyordu. Yalnız çobanların bildiği belli belirsiz dar bir keçiyolundan yürüdü ve biraz sonra kendini dev bir kayanın üzerinde buldu; orada dimdik durdu, bütün insanlardan uzakta olduğundan emindi. Gülümsedi. Bu kayanın üstündeki durumu, zekâ ve güçlülük konusunda erişmek istediği durumun sanki cisimleşmiş bir simgesi değil miydi? Bu dağların saf havası ruhuna erinç, hatta sevinç aşıladı. Gerçi Verrières Belediye Başkanı, yine onun gözünde dünyanın bütün zenginlerinin ve bütün küstahlarının temsilcisiydi; ama Julien, ona karşı içinde duyduğu kinin, hareketlerinin bütün şiddetine karşın, hiç de kişisel bir duygu olmadığını anlıyordu. Mösyö de Rênal’i artık görmeyecek olsa, sekiz gün geçmez, kendisini de, köşkünü de, köpeklerini de, çocuklarını da, bütün ailesini de unutuverirdi.</p>
		<p>“Ben onu, nasıl oldu bilmem, en büyük özveriye razı ettim. Yılda elli écu’den fazla para! Bir dakika önce de bir büyük tehlikeden kurtulmuştum. Bir günde iki yengi: İkincisinin bir değeri yok, çünkü nedenini bulmak gerek. Ama bugün öyle zor aramalarla uğraşacak vaktim yok, onlar yarına.”</p>
		<p>Julien, kayanın üzerinde ayakta durmuş, ağustos güneşinin bir ateşe dönüştürdüğü göğe bakıyordu. Kayanın üst yanındaki tarlada ağustosböcekleri ötüyor, onlar da susunca Julien’in her yanını sessizlik kaplıyordu. Başının üstündeki kayalardan uçmuş olan bir atmaca ara sıra gözüküyor ve gökte geniş daireler çiziyordu. Julien’in gözleri bu yırtıcı kuşu, iradesine bağlı olmayan, içinden gelen bir hareketle izliyordu. Onun sakin ve güçlü hareketlerine hayran hayran bakıyor; onun gücüne, onun yalnızlığına gıpta ediyordu.</p>
		<p>Napoléon’un yazgısı böyle olmuştu, acaba bir gün kendi yazgısı da böyle olacak mıydı?</p>
	</div>
	<div class="si-footnotes">
		<div class="si-footnote" id="f24"><a class="si-backref" href="#ref_f24">24</a><span>. Lord Byron, <em>Don Juan</em>, I:73, çev. Halil Köksel, YKY, 2006. (Y.N.)</span></div>
	</div>
</body>
</html>