<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>18 <span class="inline">Verrières’de bir kral</span></h2>
		<div class="epigraph">
			<p>“Sizi, halktan bir adamın, damarlarında kan kalmamış, ruhsuz cesedi gibi oraya atmak mı gerek? Başka bir işe yaramaz mısınız?”</p>
			<p class="gap-writer">Saint-Clémen Kilisesi’nde piskoposun verdiği söylevden</p>
		</div>
		<p>3 Eylül Salı günü, akşamın saat onunda, bir süvari, caddeyi dörtnala geçerek bütün Verrières halkını uyandırdı; Haşmetli ... Kralı’nın, ertesi pazar, kenti onurlandıracağı haberini getiriyordu. Vali, kasaba ileri gelenlerinin, koruma birliği oluşturmalarına izin veriyor, yani böyle bir şey yapılmasını emrediyordu; elden gelen debdebe gösterilecekti. Vergy’ye bir ulak gönderildi. Mösyö de Rênal, gece yarısı geldi ve bütün kenti heyecan içinde buldu. Herkesin bir iddiası vardı; pek o kadar işgüzarlığa kalkmayanlar, Kral’ın kente girişini seyir için balkon kiralıyorlardı.</p>
		<p>Gönüllü koruma birliğine kim komuta edecekti? Mösyö de Rênal, bu işin Mösyö de Moirod’ya verilmesinin, yıkılması istenen evlerin sahiplerine çok yararlı olacağını hemen gördü. Bu, başyardımcılık için çok iyi bir basamak olabilirdi. Doğrusu Mösyö de Moirod’un bağlılığına bir diyecek yoktu; o, bu konuda eşsiz, benzeri olmayan bir adamdı, yalnız ömründe ata binmemişti. Otuz altı yaşında, her işte ve her yerde çekingen, attan düşmekten de, gülünç olmaktan da korkan bir adamcağızdı.</p>
		<p>Belediye Başkanı onu sabahın beşinde çağırtıp, “Görüyorsunuz ya, Mösyö,” dedi, “kasabamızın bütün namuslu, akıllı kimselerinin sizi layık gördükleri makamı işgal ediyorsunuz varsayarak görüşünüzü almayı kendime borç bildim. Bu mutsuz kasabada küçük fabrikalar ilerliyor, liberallerin partisi milyoner oluyor, yönetimi ele geçirmeye çalışıyor, her şeyi bir silah diye kullanmanın yolunu bulacak. Biz, Kral’ın, krallığın, her şeyden önce kutsal dinimizin çıkarını göz önüne getirelim. Koruma birliğinin komutanlığına kimi münasip görüyorsunuz, Mösyö?”</p>
		<p>Attan son derece korktuğu halde Mösyö de Moirod, din ve vatan uğruna bu şerefe katlandı. Belediye Başkanı’na, “Yüzünüzü ağartmaya çalışırım!” dedi. Artık bir kere de iş, yedi yıl önce Fransız prenslerinden birinin Verrières’den geçmesi dolayısıyla kullanılmış üniformaların düzeltilmesine kalmıştı.</p>
		<p>Saat yedide Madam de Rênal, Vergy’den geldi; çocuklarla Julien de yanındaydı. Salonu liberal parti kadınlarıyla dolu buldu; bunlar, partilerin birleşmesi gereğinden söz ediyor ve Madam de Rênal’e, koruma birliğinde liberallere de hizmet verilmesi için, kocasına iltimas etmesi dileğinde bulunuyorlardı. İçlerinden biri, kocasının, bu işe seçilmezse kederinden iflas edeceğini söyledi. Madam de Rênal, bu kadınları çabucak başından savdı. Kafası pek yorgun gibi gözüküyordu.</p>
		<p>Madam de Rênal’in, rahatını kaçıran düşüncelerini gizlemesi, Julien’i şaşkınlığa düşürdü, daha çok da kızdırdı. Julien, içinden, “Böyle olacağını anlamıştım ya!” diyordu. “Evine bir kralın konuk olması mutluluğu, ona aşkını unutturuverdi. Bütün bu gürültü patırtıdan gözleri kamaşıverdi. Hele bu işler bitsin, soyluluk konusundaki düşünceler kafasını bir bulandırıp geçsin, beni yine sever.”</p>
		<p>Şaşılacak şey, Madam de Rênal’in bu durumu, Julien’in sevgisini artırdı.</p>
		<p>Ev döşemecilerle dolmuştu; Julien, Madam de Rênal’e bir çift söz söylemek fırsatını kolladı, ama ele geçiremedi. Madam de Rênal, Julien’in odasına girmiş ve giysilerinden birini alarak çıkmıştı. Julien, onu çıkarken gördü. Yalnızdılar. Konuşmak istedi. Madam de Rênal dinlemeden kaçıp gitti.</p>
		<p>“Ben, böyle bir kadını sevmekle ne büyük bir budalalık ediyorum, büyüklük sevdası onu da kocası kadar deli ediyor.”</p>
		<p>Kadıncağız sevgilisinin sandığından da çok çıldırmıştı: En büyük isteklerinden biri, gücendirmek korkusuyla Julien’e bile söylemediği en büyük isteği, Julien’i bir günlük olsun o kara setreden başka bir giysiyle görmekti. O kadar saf bir kadın için gerçekten şaşılacak bir beceriklilik gösterip önce Mösyö de Moirod’yu, sonra da Kaymakam Charcot de Maugiron’u, Julien’in de koruma birliğine alınmasına razı etmişti. Keresteci Sorel’in oğlu, oldukça zengin fabrikacı oğullarına, beş-altı gence üstün tutularak alınacaktı; oysa onların içinde hiç olmazsa ikisi dine, Kral’a bağlılık konusunda parmakla gösterilen delikanlılardı. Arabasına, kasabanın en güzel hanımlarını bindirip Normandiya atlarına herkeslere parmak ısırtmayı tasarlamış olan Mösyö Valenod, o atlarından birini Julien’e, yani dünyada en çok nefret ettiği adama vermeye razı oldu. Ama koruma birliğine girenlerin hepsinin gök mavi renkli, beyaz sırma apoletli albay üniformaları vardı; kimisi bunu yedi yıl önce yaptırmış, kimi de yeni almıştı. Madam de Rênal, yeni bir giysi istiyordu; Besançon’a adam gönderip üniformayı, kılıcı, şapkayı, kısacası koruma birliğine gerekli eşyayı hazırlatmak için ancak dört günü kalmıştı. İşin garip yanı da, Julien’in üniformasını Verrières’de yaptırmayı sakınmasızlık sayıyordu. Onun da, bütün kasaba halkının da bunu son anda, birdenbire öğrenmelerini istiyordu.</p>
		<p>Koruma birliği hazırlanıp düşüncelerin işlenmesi bittikten sonra Belediye Başkanı’na uğraşılacak başka bir iş çıktı: ... Kralı Verrières’ye gelmişken herhalde kasabadan bir fersah ötede Bray-le-Haut’da, azizlerden Clémens’in kutsal yadigârını da ziyaret edecekti; bunun için bir dini alay hazırlamak gerekiyordu.</p>
		<p>Bu törende birçok rahip bulunması gerekiyordu, başlıca zorluk bundan çıktı; yeni Papaz Mösyö Maslon, ne yapıp edip Mösyö Chélan’ın gelmesine engel olmak istiyordu. Mösyö de Rênal, bunun düşüncesizlik olacağını kaç kez söylediyse de kâr etmedi. Ataları uzun zaman oraların genel valiliğini yapmış olan Mösyö le Mole Markisi de, ... Kralı’na eşlik etmekle görevlendirilmişti. O, Papaz Chélan’ı otuz yıldır tanırdı. Verrières’ye gelir gelmez herhalde onu soracaktı; onun işinden çıkarıldığını, gözden düştüğünü öğrenince de, bütün alayla onun küçük evine ziyarete gitmesi pek olasıydı. Bu da çok ağır bir tokat olurdu!</p>
		<p>Papaz Maslon, yanıt olarak, “Mösyö Chélan bu ayinde gözükürse, burada da, Besançon’da da onurum beş paralık olur,” diyordu. “Aramıza bir de <em>janséniste</em><a class="si-noteref" href="#f34" id="ref_f34">34</a> mi alacağız?”</p>
		<p>“Siz ne derseniz deyin, Aziz Papaz, ben Verrières yönetiminin Mösyö Mole’den hakaret görmesini istemem. Siz onu tanımazsınız; sarayda hükümete, geleneklere bağlı bir adamdır, ama, burada taşrada, hemen alaycı, herkesi yeren, herkesi sıkıntıya düşürmekten kaçınmayan, geçimsiz bir adam oluverir. Sırf gönül eğlendirmek için bizi liberaller yanında kepaze ediverecek bir adamdır.”</p>
		<p>Papaz Maslon’un kendini beğenmişliği, Belediye Başkanı’nın artık yüreklilik halini alan korkusu karşısında ancak cumartesi akşamı eğildi. Chélan’a, yaşı ve hastalıkları engel olmazsa Bray-le-Haut’daki türbede yapılacak ayinde bulunması dileğiyle ikiyüzlüce bir mektup yazıldı. Mösyö Chélan, diyakoz yardımcısı olarak kendisine eşlik edeceğini söyleyerek Julien için de bir davetiye istedi.</p>
		<p>Pazar sabahı daha erkenden, çevre dağlardan gelen binlerce köylü, kasabayı hıncahınç doldurdu. Hava her zamankinden açık, güzeldi. Saat üçe doğru bütün bu kalabalıkta bir çalkantı göründü: Verrières’den iki fersah ötede bir kayanın tepesinde ateş yakılmıştı. Bu işaret, Kral’ın kasaba sınırlarına girmiş olduğunu müjdeliyordu. Hemen bütün çanlar çalındı; kasaba, İspanyollardan kalma topu doldurup doldurup ateşleyerek bu mutlu olaya ne kadar sevindiğini ilan etti. Halkın yarısı damlara çıktı. Bütün kadınlar balkonlara üşüşmüştü. Koruma birliği hareket etti. Herkes o parlak üniformalara hayran hayran bakıyor, kimi bir akrabayı, kimi bir dostu tanıyıp selamlıyordu... Her an eyer kaşını tutmak için elini hazır bulunduran Mösyö de Moirod’nun korkusuyla alay ediliyordu. Ama herkesin gözüne çarpan bir şey, hayranlığı da Mösyö de Moirod’nun korkusunu da unutturdu. Dokuzuncu dizinin başında giden süvari pek yakışıklı, ince belli bir delikanlıydı. İlk önce onu tanıyan olmadı. Ancak arası çok geçmeden, bazılarının homurdanması, bazılarının da şaşıp susuvermesi herkesin de hiç umulmadık bir şeyle karşılaşmış olduğunu bildirdi. Mösyö Valenod’nun Normandiya atlarından birine binmiş olan bu delikanlının, kerestecinin oğlu küçük Sorel olduğunu anlamışlardı. Herkes, başta liberaller olmak üzere herkes Belediye Başkanı’na atıp tutuyordu. Papaz kılığına girmiş bu işçi parçası, çocuklarına eğitmenlik ediyor diye onu, falan beylerin, falan zengin fabrikatörlerin zararına olarak koruma birliğine almak! Bir sarrafın karısı, “Doğrusu,” diyordu, “bu beyler gidip de o çamurdan doğmuş küstaha haddini bildirmeli!”</p>
		<p>Yanında duran biri karşılık verdi:</p>
		<p>“O ne sinsi domuzdur, bilmezsiniz! Şimdi elinde bir kılıcı var, hainlik edip suratlarını parçalar.”</p>
		<p>Soyluların sözleri ise daha tehlikeliydi. Kadınlar, son dereceyi bulan bu densizliğin yalnızca Belediye Başkanı’ nın işi olduğuna pek inanmıyorlardı. Onun böyle soysuz insanları hor gördüğü, onlara yüz vermediği hemen herkesçe kabul ediliyordu.</p>
		<p>Hakkında böyle söylenedursun, Julien, dünyanın en mutlu adamıydı. Yaradılışında gözüpeklik olduğu için ata binişi, bu dağlık kasaba delikanlılarının çoğunkinden üstündü. Kendisinden söz edildiğini, kadınların gözlerinden okuyordu.</p>
		<p>Apoletleri daha parlaktı, çünkü yepyeniydi. Atının durmadan şahlanması da Julien’i sevincinden çıldırtacaktı.</p>
		<p>Hele eski kalenin yanından geçerken, at küçük topun gürültüsünden ürkerek saf dışına sıçrayınca Julien’in mutluluğuna diyecek yoktu. Raslantının iyi bir sonucu olarak düşmedi ve o andan beri kendini bir kahraman diye görmeye başladı. Artık Napoléon’un yaveri olduğunu ve bir bataryayı ateşleme emri aldığını hayal ediyordu.</p>
		<p>Ondan da mutlu biri vardı. Önce onun geçmesini, belediye konağının bir penceresinden seyretmişti; sonra arabasına bindi ve sapa bir yoldan hızla geçip yine onların önüne çıktı ve Julien’in bindiği atın sıçradığını görüp titredi. Sonra arabayı kentin bir kapısından dışarı dörtnala sürdürdü, kralın geçeceği yola vardı, koruma birliğini yirmi adım geriden, tantanalı bir toz duman bulutu arasından izledi. Belediye Başkanı, haşmetli Kral’a bir söylev çekmekle şereflenirken on bin köylü bir ağızdan, “Yaşasın Kral!” diye bağırdılar. Bir saat sonra bütün söylevler dinlenip Kral’ın kente gireceği sırada küçük top birbiri arkasından atışa başladı. Bu, bir kazaya neden oldu; topu ateşleyenlere bir şey oldu demiyoruz, onlar Leipzig’de, Montmirail’da değerlerini göstermiş adamlardı; ne olduysa geleceğin Belediye Başkan yardımcısı Mösyö de Moirod’ya oldu. Atı onu, yolun üstündeki biricik çamurlu çukura bırakıverdi; bu da oldukça gürültüye neden oldu; çünkü Kral’ın arabasının geçebilmesi için Mösyö de Moirod’yu çukurdan çekip çıkarmak gerekti.</p>
		<p>Kral, o gün bütün al perdeleriyle süslenmiş olan yeni, güzel kiliseye indi. Yemek yiyecek, sonra da arabaya binerek Aziz Clemens’in kutsal yadigârını ziyarete gidecekti. Kral, kiliseye girer girmez, Julien atını dörtnala sürüp Mösyö de Rênal’in evinin yolunu tuttu. Orada içini çekerek o güzelim gök mavi üniformasını, kılıcını, apoletlerini bırakıp sırtına havı dökülmüş kara setreyi giydi. Yine atına atladı ve biraz sonra, pek şirin bir tepeciğin üstünde yükselen Bray-le-Haut’ya vardı. İçinden, “Coşku, bu köylüleri çoğaltıyor mu ne?” dedi. “Verrières’ de köylüden geçilmiyor, bu köhne manastırın çevresinde on binden çok köylü var.” İhtilalin eski eserlere karşı gösterdiği saygısızlıkla yarı yıkılmış olan bu manastır, krallık yönetimi yeniden kurulduktan sonra olağanüstü güzellikte onarılmıştı; şimdi mucizelerden söz ediliyordu. Julien, Papaz Chélan’ı buldu, ondan oldukça azar işitti ve bir cüppe ile bir papaz hırkası aldı. Hemen giyimini değiştirdi ve yeni Agde Piskoposu’nun yanına gitmekte olan Mösyö Chélan’ı izledi. Bu genç piskopos, Mösyö Mole’ün yeğeniydi; Agde’a daha yeni atanmıştı. Azizin kutsal yadigârını Kral’a o gösterecekti. Ancak, piskoposu bulamadılar.</p>
		<p>Papazlar topluluğu sinirleniyordu. Eski manastırın karanlık ve gotik dehlizinde durmuş, piskoposu bekliyorlardı. 1789’dan önce yirmi dört üyeden oluşan Bray-le-Haut ruhaniler topluluğunu temsil için yirmi dört <em>curé</em><a class="si-noteref" href="#f35" id="ref_f35">35</a> getirilmişti. Piskoposun gençliğine üç çeyrek saat söylendikten sonra <em>curé</em>’ler, yaşı dolayısıyla kendilerine baş diye seçtikleri Mösyö Chélan’dan piskoposa gidip Kral’ın gelmek üzere olduğunu, artık kilisedeki yerlerine girme vakti geldiğini haber vermesini dilemeyi uygun buldular. Mösyö Chélan, Julien’e kızgın olduğu halde ona da birlikte gelmesini işaret etti. Julien, papaz hırkasını yöntemince giymiş; kıvırcık saçlarını, rahiplerce kullanılan bir tuvalet yöntemiyle düzeltmişti. Ama Mösyö Chélan’ın öfkesini artıran bir dalgınlık eseri olarak, mahmuzlarını çıkarmayı unutmuştu, bunlar cüppenin eteği altından gözüküyordu.</p>
		<p>Piskoposun dairesine vardıklarında karşılarına çıkan iriyarı, renk renk giysili uşaklar, ihtiyar <em>curé</em>’ye, Monsenyör’ün<a class="si-noteref" href="#f36" id="ref_f36">36</a> kimseyi kabul edemeyeceğini, yukarıdan bakar bir tavır takınarak bildirdiler. Mösyö Chélan, Bray-le-Haut ruhaniler kurulunun başı olmak sıfatıyla, istediği zaman piskoposun huzuruna girmeye hakkı olduğunu söyleyince onu alaya aldılar.</p>
		<p>Uşakların küstahlığı, yaradılışı pek kibirli olan Julien’in ağrına gitti. Manastırın yatak odalarını dolaşmaya, her gördüğü kapıyı kurcalamaya başladı. Küçücük bir kapı, biraz sarsınca açılıverdi; Julien, kendisini Monsenyör’ün, siyah setreli, boyunları zincirli odacıları arasında buldu. Julien’in telaşlı halini görünce bu beyler, onun piskopos tarafından çağırılmış olduğunu sanıp içeri girmesine ses çıkarmadılar. Julien birkaç adım attı ve oldukça büyük, karanlık, duvarları kara meşe tahtalarıyla örtülü bir gotik salona girmiş olduğunu gördü; biri dışında <em>ogive</em><a class="si-noteref" href="#f37" id="ref_f37">37</a> biçimi pencerelerin hepsi tuğlayla örülmüştü. Bu duvarda işinin kabalığını örten hiçbir şey yoktu; bu örülü pencereler, eskiden kalma meşe kaplamaların görkemi yanında pek aykırı düşüyordu. Burgonya’nın eski eser meraklılarınca pek tanınmış olan salonu, 1740 yıllarında Dük Cesur Charles, bir günahına kefaret olarak yaptırmıştı; sağ ve sol yanında tahta üzerinde oyma pek güzel levhalar vardı. Bunlar, Yuhanna’nın Vahyi’nde bildirilen sırları dile getiriyordu.</p>
		<p>Çıplak tuğlaların, daha bembeyaz alçının sanki soyluluğunu kaybettirdiği hüzün dolu ululuk, Julien’in içine dokundu. Salonun öteki ucunda, içeriye ışık veren biricik pencerenin yanında, maun ağacından, oradan oraya taşınabilir bir ayna gözüne ilişti. Arkasında mor cüppe giyip omuzlarına tenteneden bir rahip atkısı almış, başı açık bir delikanlı, bu aynadan üç adım beride durmuştu. Böyle bir yerde öyle bir şey bulunması insana bir garip geliyordu; hiç kuşkusuz manastıra, daha yeni getirilmişti. Julien’in anladığına göre, o gencin öfkeli bir hali vardı; sağ eliyle, aynaya doğru, ciddi ciddi kutsama işaretleri yapıyordu.</p>
		<p>Julien, kendi kendine, “Bu ne demek?” dedi. “Bu genç rahip hazırlık ayini mi yapıyor? Belki de piskoposun kâtibidir... O da uşaklar gibi haddini bilmez bir adam... Bana ne. Hele bir deneyelim.”</p>
		<p>İlerledi, salonu baştan başa, ağır ağır geçti, gözlerini hep biricik pencereden yana dikmiş, bir an durup dinlenme bilmeden kutsama işareti yapan delikanlıya bakıyordu.</p>
		<p>Yaklaştıkça onun öfkeli olduğunu daha iyi fark ediyordu. Tenteneli atkının ne kadar ağır bir şey olduğunu görünce, sanki ilerlemek elinde değilmiş gibi duruverdi; aynaya pek yaklaşmıştı.</p>
		<p>“Susmak, görevimden kaçmak olur!” dedi. Ama salonun güzelliğiyle heyecana kapılmıştı, işiteceği ağır sözler de şimdiden gücüne gidiyordu.</p>
		<p>Genç rahip, Julien’i aynada gördü, hemen ona doğru döndü ve öfkeli tavrını bırakıp pek tatlı bir sesle, “Oldu mu? Artık düzeltebildiler mi, Mösyö?” dedi.</p>
		<p>Julien şaşkınca duraksadı. Delikanlı dönerken, Julien, onun göğsündeki haçı görüp Agde Piskoposu’nun huzurunda olduğunu anlamıştı. “Ne kadar da genç!” dedi. “Benden olsa olsa, yedi-sekiz yaş büyük!..”</p>
		<p>Mahmuzlarından da utandı.</p>
		<p>“Efendimiz,” dedi, “beni ruhaniler kurulu başı Mösyö Chélan gönderdi.”</p>
		<p>Piskopos, Julien’in hoşnutluğunu bir kat daha artıran bir incelikle, “Öyle mi? Bana Mösyö Chélan’dan hep övgüyle söz ettiler,” dedi. “Ama Mösyö, kusurumu bağışlayın. Bana <em>mitre</em>’mi<a class="si-noteref" href="#f38" id="ref_f38">38</a> getirecek birini bekliyorum, sizi o sandım. Paris’te <em>mitre</em>’yi iyi sarmamışlar; üst sırması fena halde zedelenmiş. Çok çirkin duracak. Şimdi de bekletiyorlar.”</p>
		<p>Bu son sözleri pek hüzünlü hüzünlü söylemişti. Julien, “Buyurursanız gidip bir bakayım, Efendimiz,” dedi.</p>
		<p>Julien’in güzel sözleri, etkisini göstermişti. Piskopos gönüle pek hoş gelen bir incelikle, “Ne iyi edersiniz, Mösyö,” dedi. “Bana <em>mitre</em>’m hemen gerekli. Ruhaniler kurulunu beklettiğim için bilseniz ne kadar üzülüyorum.”</p>
		<p>Julien, salonun yarısına gelince bir daha dönüp baktı. Piskopos yine kutsama işaretlerine başlamıştı. Julien, “Bu da ne oluyor?” diye düşündü. “Kuşkusuz, ayinden önce yapılması zorunlu olan bir hazırlık duası.” Odacıların bulunduğu küçük odaya girdiği zaman <em>mitre</em>’nin getirilmiş olduğunu gördü. Odacılar, Julien’in emir verir gibi baktığını görünce, hiç istemedikleri halde Monsenyör’ün <em>mitre</em>’sini ona verdiler.</p>
		<p><em>Mitre</em>’yi taşımak Julien’in koltuklarını kabartıyordu. Onu saygıyla taşıyor, ağır ağır yürüyordu. İçeri girince, Piskopos’un ayna önüne oturmuş olduğunu gördü. Monsenyör, artık yorulmuş olmasına karşın, sağ eliyle arada bir kutsama işareti yapıyordu. Julien, <em>mitre</em>’yi giymesi için ona yardım etti. Piskopos başını salladı; hoşnut bir yüzle, “Hah! Şimdi başımda durur,” dedi. “Biraz öteye gider misiniz?”</p>
		<p>Piskopos salonda hızlı hızlı yürüdü, sonra ağır adımlarla aynaya yaklaştı, yine o öfkeli tavrını takınıp ciddi bir eda ile kutsama işaretine başladı. Julien, şaşkınlıktan donakalmıştı; gördüğünü anlar gibi oluyordu. Piskopos durdu ve yine o ağırbaşlılığı bırakarak, “Nasıl, Mösyö,” dedi, “<em>mitre</em>’m iyi duruyor mu?”</p>
		<p>“Çok iyi duruyor, Efendimiz.”</p>
		<p>“Pek arkada değil ya? Arkada olunca insana biraz aptal görünüşü verir; ama bir subay şapkası gibi gözlerin üstüne eğmek de doğru olmaz.”</p>
		<p>“Bence çok iyi.”</p>
		<p>“... Kralı hep yaşlı ve kuşkusuz çok ağırbaşlı ruhaniler görmeye alışıktır. Ben de ona, hele yaşım dolayısıyla hafif bir adam gibi gözükmek istemem.”</p>
		<p>Piskopos yine kutsama işaretleri yaparak yürümeye başladı.</p>
		<p>Julien, artık anlamaya başlamıştı; içinden, “Anlaşılıyor,” dedi, “kutsama için elini alıştırıyor.”</p>
		<p>Biraz sonra piskopos, “Ben hazırım,” dedi. “Haydi Mösyö, siz önden gidip Mösyö Chélan’a, ruhaniler kuruluna haber verin.”</p>
		<p>Arası çok geçmedi, Mösyö Chélan, arkasında <em>curé</em>’lerin en yaşlılarından ikisiyle, oldukça büyük, ağır, oymalı bir kapıdan girdi; Julien, bu kapıyı fark etmemişti. Bu kez Julien, sırasından önce geçmedi; yani hepsinin arkasında kaldı, artık Piskopos’u ancak, kapının önüne üşüşen rahiplerin omuzları üstünden görebiliyordu.</p>
		<p>Piskopos, salonu yavaş yavaş geçti, eşiğe varınca <em>curé</em>’ler, ayin alayı düzeniyle dizildiler. Çok kısa bir kargaşalıktan sonra alay, bir mezmur okuyarak ilerlemeye başladı. Piskopos, Mösyö Chélan ile yine öyle ihtiyar bir <em>curé</em>’nin ortasında, en arkadan geliyordu. Julien, Mösyö Chélan’ın emrinde olması dolayısıyla, Monsenyör’ün ta yanına sokuldu. Bray-le-Haut Manastırı’nın uzun koridorlarından geçiliyordu; güneşli bir gün olduğu halde bu koridorlar karanlık ve nemliydi. Keşişler dairesinin kapısına varıldı. Bu güzel, tantanalı alay, Julien’i hayran bırakmıştı. Piskopos’un bu kadar genç olduğunu görünce gönlünde büyük mevkiler sevdası yine uyanmıştı; bir yandan da ondan gördüğü inceliğe hayran olmuştu. Bu incelik, Mösyö de Rênal’in en iyi günlerinde gösterdiğinden bile büsbütün başka bir şeydi. Julien içinden, “İnsan kibarlar çevresinde en yüksek yere ne kadar yaklaşırsa, o kadar ince davranışlarla karşılaşıyor,” dedi.</p>
		<p>Kiliseye yan kapılardan birinden girildi; birdenbire amansız bir gürültü, yüzyıllık kubbelerden patırtılı yankılar kopardı. Julien, kubbeler yıkılıyor sandı. Yine küçük top patlatılmıştı; bu topu, dört çift ata koşarak, oraya kadar getirmişlerdi. Şimdi Leipzig topçuları, karşılarında Prusyalılar varmış gibi, topu dakikada beş kez ateşliyorlardı.</p>
		<p>Ama bu şanlı gürültü Julien’i hiç etkilemedi; o, artık Napoléon’u da, askerlik ününü de aklından geçirmiyordu. “Bu Agde Piskoposu ne de genç!” diyordu. “Agde da acaba neresi? Acaba ne para alıyor? Yılda belki iki-üç yüz bin frank...”</p>
		<p>Monsenyör’ün uşakları, piskoposluk sayvan’ını<a class="si-noteref" href="#f39" id="ref_f39">39</a> getirdiler. Bunun kollarından birini Mösyö Chélan tutacaktı, ama o bu işi Julien’e bıraktı. Piskopos, sayvanın altına girdi. Gerçekten bir ihtiyar hali takınabilmişti; artık Julien’in hayranlığı son dereceyi bulmuştu. “İnsan biraz becerikli olunca elinden neler de geliyor!” diye düşündü.</p>
		<p>Kral geldi. Julien, onu ta yakından görmek onuruna erişti. Piskopos, Kral’a, okşar gibi bir sesle söylevini söyledi ve bir kral karşısında söz söylemekten duyduğu heyecanı gösteren bir hal takındı; bu, doğrusu büyük bir görgünün sonucuydu.</p>
		<p>Bray-le-Haut’da yapılan ayinleri anlatacak değiliz; bunların ayrıntısı, o il gazetelerini on beş gün doldurdu. Julien, Piskopos’un söylevinden Kral’ın, Cesur Charles oğullarından olduğunu öğrendi.</p>
		<p>Bundan uzun süre sonra Julien, işi gereği, bu ayinin hesaplarına baktı. Yeğeninin bir piskoposluğa atanmasını sağlayan Mösyö Mole, bütün giderleri de kendi üzerine alma kibarlığını göstermişti. Yalnız Bray-le-Haut ayini, üç bin sekiz yüz franga mal olmuştu.</p>
		<p>Piskopos’un söylevine karşılık verdikten sonra Kral, sayvanın altına girdi ve sunağın yanında bir yastığa, pek dindarca bir tavırla diz çöktü. Kilisenin içi, iki basamak merdivenle çıkılan tahta sıralarla çevrilmişti. Julien, bu merdivenin üst basamağında, Mösyö Chélan’ın dizi dibine oturmuştu; Roma’da Sistina Şapeli’nde kardinalinin yanına oturmuş bir <em>caudataire</em>’e<a class="si-noteref" href="#f40" id="ref_f40">40</a> benziyordu.</p>
		<p>Bir <em>Te Deum</em><a class="si-noteref" href="#f41" id="ref_f41">41</a> okundu, buhurdanlar buram buram tüttü, toplar atıldı, tüfekler havaya boşaltıldı; köylüler sevinç ve sofuluktan sarhoş gibi olmuşlardı. Böyle bir gün, Jakoben gazetelerinin yüz günde yaptığını bozuverir.</p>
		<p>Julien, tam bir huzur içinde dua etmekte olan Kral’dan altı adım arkadaydı. Gözlerinde zekâ parlayan kısa boylu bir adam gözüne ilişti; onu daha ilk olarak görüyordu. Bu adamın giysisi hemen hemen işlemesizdi, ama bu yalın giyimin üstünde gök mavi bir şerit vardı. Julien’in dediği gibi kumaşı gözükmeyecek kadar sırmalı giysiler giyinmiş birçok büyük adamlar, Kral’a onun kadar yaklaşamıyorlardı. Julien, biraz sonra bu adamın Mösyö Mole olduğunu öğrendi. Tavrını pek gururlu, hatta küstahça buldu. İçinden, “Bu Marki, bizim güzel Piskopos gibi görgülü birine benzemiyor,” dedi. “Rahiplik insana bir uysallık, bir usluluk veriyor. Kral da buraya Aziz Clemens’i ziyarete geldi; benim öyle bir şey gördüğüm yok. Aziz Clemens acaba nerelerde?”</p>
		<p>Yanında duran genç bir rahip, azizin vücudundan kalan kutsal yadigârın kilisenin yukarısında, bir <em>chapelle ardente</em>’ta<a class="si-noteref" href="#f42" id="ref_f42">42</a> saklandığını söyledi.</p>
		<p>Julien, “<em>Chapelle ardente </em>da nedir?” diye düşündüyse de bunun ne olduğunu sormaya yüzü tutmadı. Artık hep dikkat kesilmişti.</p>
		<p>Bir hükümdar geldiği zaman âdet, <em>chanoine</em>’lar<a class="si-noteref" href="#f43" id="ref_f43">43</a> piskoposla birlikte gitmez. Ama <em>chapelle ardente</em>’a doğru giderken Agde Piskoposu, Mösyö Chélan’ı da çağırdı; Julien de onun arkası sıra gitmeye cesaret etti.</p>
		<p>Uzun bir merdiven çıkıldıktan sonra oldukça küçük ama yaldızlı gotik pervazı son derece süslü bir kapı önüne geldiler. Pervaz, yıldızı daha dün vurulmuş gibi parıl parıl yanıyordu.</p>
		<p>Kapının önünde, hepsi de Verrières’nin en kibar ailelerinden yirmi dört kız diz çökmüş duruyorlardı. Piskopos da, kapıyı açmadan önce, bu güzel kızların arasına diz çöktü. O, yüksek sesle dua okurken kızlar da onun tentenelerinin zarifliğine, nazikliğine, genç ve tatlı yüzüne bakmaya doyamıyorlardı. Bu görüntü, Julien’in kalan aklını da başından aldı. O anda, Engizisyon uğruna, hem de gönül rızasıyla çarpışmaya hazırdı. Kapı birdenbire açıldı. Küçük şapel sanki alev almıştı. Sunağın üzerinde sekiz sıraya dizilmiş, aralarına demet demet çiçekler konmuş binin üstünde mum vardı. Saf günlüğün tatlı kokusu, kapıdan dalga dalga çıkıyordu. Daha yeni yaldızlanmış olan şapel, küçük ama çok yüksekti. Julien, sunağın üzerindeki mumlardan bazılarının beş metreden büyük olduğunu gördü. Kızlar hayranlıklarından kendilerini tutamayıp bağrıştılar. Şapelin önündeki sofraya yirmi dört kızdan başka yalnız iki <em>curé </em>ile bir de Julien kabul edilmişti.</p>
		<p>Biraz sonra Kral da geldi, peşinde yalnız, Mösyö Mole ile başmabeyincisi vardı. Muhafızlar bile diz çöküp selam durda kalmışlardı.</p>
		<p>Kral, dua rahlesinin önüne kendini atar gibi diz çöktü. Yaldızlı kapıya yapışır gibi arkasını dayamış olan Julien, işte ancak o vakit, bir genç kızın çıplak kolu üzerinden, Aziz Clemens’in heykelini gördü. Aziz’i, genç bir asker giyimiyle gösteren bu heykel, sunağın altına gizlenmişti. Boğazında geniş bir yara vardı ki, sanki kanıyordu. Bunu yapan sanatçı doğrusu büyük bir ustalık göstermişti; Aziz’in can çekişen ama yine tatlı tatlı bakan gözleri yarı kapalıydı. Yeni terleyen bir bıyık altından gözüken o güzel ağız, yarı kapalı olduğu halde bile yine dua eder gibiydi. Julien’in yanında duran kız bunu görünce hüngür hüngür ağladı ve gözyaşlarından biri Julien’in eli üzerine düştü.</p>
		<p>Herkes derin bir sessizlik içindeydi; ancak çevre köylerde çalınan çanların sesi geliyordu, bir süre böylece dua edildikten sonra Agde Piskoposu, söz söylemek için Kral’dan izin istedi. Kısa ama dokunaklı bir konuşma yaptı. Yalın, yalın ama etkisi büyük olan şu sözlerle bitirdi:</p>
		<p>“Ey Hıristiyan kızları! Bu dünyanın en büyük krallarından birini, yaratan ve yok eden Tanrı huzurunda diz çökmüş olarak gördüğünüzü hatırınızdan çıkarmayın. Din uğrunda çalışmış olanlar ne kadar zayıf olursa olsun, dünyada kötülük görüp Aziz Clemens gibi öldürülse bile, yine ahrette üstün gelirler. Siz bugünü, ömrünüz oldukça unutmayacaksınız değil mi, Hıristiyan kızları? Dinsizden nefret edecek ve büyük, yok eden ama bağışlayan Tanrı’ya bağlı kalacaksınız.”</p>
		<p>Piskopos bunu söyledikten sonra emir verir gibi bir tavırla ayağa kalktı ve ilhama ermiş gibi elini kaldırıp, “Söz veriyor musunuz?” dedi.</p>
		<p>“Ant içiyoruz!”</p>
		<p>Piskopos, gök gürültüsünü andırır bir sesle, “Yüce Tanrı andınızı duyuyor!” dedi.</p>
		<p>Ayin sona ermişti.</p>
		<p>Kral bile ağlıyordu. Julien, bundan ancak çok zaman sonra bir cesaret gösterip Aziz’in kemiklerinin nerede olduğunu sorabildi; bu kemikleri Burgonya Dukası Philippe le Bon’a, Papa’nın gönderdiği söylenirdi. Julien’e, kemiklerin o balmumundan heykelin içinde saklı olduğu yanıtını verdiler.</p>
		<p>Kral, kendisiyle birlikte şapele girmiş olan kızların kollarına, üstü sırma ile, “DİNSİZE LANET, TANRI’YA SONSUZ İBADET” sözleri işlenmiş bir al kurdele takmalarına izin vermek bağışında bulundu.</p>
		<p>Mösyö Mole, köylülere on bin şişe şarap dağıttırdı. Akşam Verrières’de liberaller, Kral yandaşlarından da çok şenlik yapmak için bir bahane buldular. Kral, yola çıkmadan önce, Mösyö de Moirod’ya hatır sormaya gitti.</p>
	</div>
	<div class="si-footnotes">
		<div class="si-footnote" id="f34"><a class="si-backref" href="#ref_f34">34</a><span>. Jansen’in kurduğu bağışçılık öğretisi ve tarikatına bağlı kişi. (Y.N.)</span></div>
		<div class="si-footnote" id="f35"><a class="si-backref" href="#ref_f35">35</a><span>. Katolik papazı. (Y.N.)</span></div>
		<div class="si-footnote" id="f36"><a class="si-backref" href="#ref_f36">36</a><span>. Piskoposlara da, prenslere olduğu gibi, Monsenyör (Efendimiz) diye hitap edilir. (Ç.N.)</span></div>
		<div class="si-footnote" id="f37"><a class="si-backref" href="#ref_f37">37</a><span>. Mimarlıkta sivri kemer, sivri kubbe. (Y.N.)</span></div>
		<div class="si-footnote" id="f38"><a class="si-backref" href="#ref_f38">38</a><span>. Piskopos tacı. (Ç.N.)</span></div>
		<div class="si-footnote" id="f39"><a class="si-backref" href="#ref_f39">39</a><span>. Dam saçağı gibi düz ya da sarkık örtü. (Y.N.)</span></div>
		<div class="si-footnote" id="f40"><a class="si-backref" href="#ref_f40">40</a><span>. Kardinalin eteğini tutan adam. (Ç.N.)</span></div>
		<div class="si-footnote" id="f41"><a class="si-backref" href="#ref_f41">41</a><span>. Katoliklerin büyük bir duası. (Ç.N.)</span></div>
		<div class="si-footnote" id="f42"><a class="si-backref" href="#ref_f42">42</a><span>. Cenaze için hazırlanmış, çevresine mumlar yakılmış yer. (Ç.N.)</span></div>
		<div class="si-footnote" id="f43"><a class="si-backref" href="#ref_f43">43</a><span>. Piskoposluk kurulu üyesi. (Y.N.)</span></div>
	</div>
</body>
</html>