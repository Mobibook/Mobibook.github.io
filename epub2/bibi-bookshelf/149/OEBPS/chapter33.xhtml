<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>3 <span class="inline">İlk adımlar</span></h2>
		<div class="epigraph">
			<p>“Görkemli ışıklarla, binlerce insanla dolu bu uçsuz bucaksız vadi, gözlerimi kamaştırıyor. Bu adamların hiçbiri beni tanımıyor, hepsi benden üstün.<br/>Aklımı kaçıracak gibi oluyorum.”</p>
			<p class="gap-writer">REINA, <em>Poemi dell’av</em></p>
		</div>
		<p>Ertesi gün sabahleyin erkenden Julien kitap odasında mektup taslaklarını hazırlarken, kitapların örttüğü küçük gizli bir kapı açıldı, içeriye Matmazel Mathilde girdi. Julien, bu kapı ne de ustalıklı yapılmış diye hayran oladursun, Matmazel Mathilde onu görünce şaşırmış, oldukça da canı sıkılmıştı. Saçları ince ince örülmüştü. Julien onu bu kıyafetiyle oldukça sert, kibirli, tavırlarını da erkekçe buldu. Matmazel Mole’ün, babasının kitap odasından, hiç belli etmeden kitap aşırmak becerisi vardı. Julien’in orada bulunması, bu sabahki zahmetini boşa çıkarıyordu; buna pek canı sıkıldı, çünkü Voltaire’in <em>Babil Prensesi</em>’nin ikinci cildini almaya gelmişti; bu kitabı okumak da Sacré-Cœur Manastırı kadın rahiplerinin, kralına da, dinine de bağlı bir kız yetiştiriyoruz diye özene bezene verdikleri terbiyeden sonra pek yakışık alır a! O kızcağızın, daha on dokuz yaşında, bir romanla ilgilenmek için, onda alaycı, dokunaklı bir zekâ izi bulmaya ihtiyacı vardı.</p>
		<p>Kont Norbert, saat üçe doğru, kitaplıkta bir gözüktü; akşam siyasetten söz edebilmek için bir gazeteyi incelemeye gelmişti; varlığını bile unuttuğu Julien’i görmüş olmaktan pek hoşnut olduğunu gösterdi. Tam bir incelikle konuştu; ata binip gezmeyi önerdi.</p>
		<p>“Babam, akşam yemeğine kadar bize izin veriyor,” dedi.</p>
		<p>Julien bu “biz” sözüyle ne denmek istendiğini anlayıp pek hoş buldu.</p>
		<p>“Ne yalan söyleyeyim, Mösyö,” dedi, “yaklaşık 25 metre boyunda bir ağacı devirip tahtasından kereste çıkarmamı söyleseler beceririm ama, ata binmek, ömrümde ya beş kez başımdan geçti ya altı.”</p>
		<p>Norbert, “İyi ya!” dedi, “Bu da yedincisi olur.”</p>
		<p>İşin aslını ararsanız Julien, ... Kralı’nın Verrières’ye gelişini hatırlıyor, kusursuz bir binici olduğunu sanıyordu. Ama Boulogne korusundan dönerken, Bac Sokağı’nın tam ortasında, birdenbire arabadan kaçınmak isterken attan düşüp üstü başı çamura battı. Çok şükür ki giysisi iki kattı. Sofrada Marki, onunla konuşmuş olmak için gezinin nasıl geçtiğini sordu; Norbert hemen atılıp işi beylik sözlerle örtbas etmek istedi.</p>
		<p>Julien, “Doğrusu Sayın Kont lütuf buyuruyorlar,” dedi, “kendilerine teşekkür ederim, minnettarım. Beni en yumuşak, en güzel ata bindirdiler; ama bağlatamazlardı ya! Bu önleme de başvurulmadığı için şu köprü başındaki uzun sokağın tam ortasında yuvarlanıverdim.”</p>
		<p>Matmazel Mathilde, kendini tutamayıp kahkahayı koyuverdi, sonra da bu işin nasıl olduğunu sormaya kalkıştı. Julien başından geçenleri şöyle çok sade bir tavırla anlattı, farkına varmadan incelik göstermiş oldu.</p>
		<p>Marki, akademi üyesine, “Yanılmıyorsam bu küçük rahip iyi bir şeyler olacak!” dedi, “Bir taşralı böyle bir olayı bu yalınlıkla anlatsın; görülmüş şey değil, ne de bundan sonra görülür! Hem de başından geçeni “hanımların” yanında anlatıyor.”</p>
		<p>Julien’in attan düşüşünü anlatması herkesi o kadar keyiflendirmişti ki yemek yenip de başka sözler açıldığında bile Matmazel Mathilde, kardeşine, bu olayla ilgili daha birçok şey sordu. Soruları oldukça uzamış, Julien de onun birkaç kez kendine baktığını fark etmişti; artık cesaret bulup sözün kendisini söylenmemiş olmasına bakmayıp kendisi karşılık verdi; sonunda üçü de, bir ormanın kıyıcığındaki köy yerlilerinden üç genç imişler gibi, gülüşmeye başladılar.</p>
		<p>Ertesi gün Julien okula gidip iki derse katıldı, sonra konağa gelip yirmi kadar mektubu temize çekti. Kitaplığa girince içeride bir genç daha bulunduğunu gördü; bu adam pek özenli giyinmişti, ama halinde tavrında bir bayağılık, yüzünde de bir kıskançlık vardı.</p>
		<p>Az sonra Marki de geldi. O genci görünce sert bir tavırla, “Burada ne işiniz var, Mösyö Tanbeau?” diye sordu.</p>
		<p>Delikanlı, yaltak yaltak gülümseyerek, “Sanmıştım ki...” diye bir şeyler söylemek istedi.</p>
		<p>“Hayır, Mösyö, bir şey sanmadınız. Bir deneyeyim demişsiniz, ama olmadı.”</p>
		<p>Tanbeau kalkıp gitti; pek öfkelenmişti. O, Marki’nin dostu olan akademi üyesinin yeğeniydi, edebiyat çalışıyordu. Akademi üyesi onu yazıcı diye Marki’nin yanına koymayı istemiş, Marki’yi razı etmişti. Kenarda bir odada çalışan Tanbeau, Julien’e gösterilen lütfu duyunca bundan kendine de bir pay çıkarmak isteyip, o sabah kâğıdını kalemini alınca kitaplığa yerleşmişti.</p>
		<p>Julien, saat dörtte, biraz kararsızlık geçirdikten sonra, yüzünü kızartıp Kont Norbert’i görmeye gitti. Norbert ata binmek üzereydi, pek sıkıldı, çünkü görgü konusunda kusur etmek istemezdi. Julien’e, “Yanılmıyorsam pek yakında binicilik dersi alacaksınız,” dedi, “birkaç hafta sonra sizinle ata binmek benim için büyük bir zevk olacak.”</p>
		<p>“Bana gösterdiğiniz lütuftan dolayı size teşekkürlerimi sunmak istiyorum; ettiğiniz iyiliğin ne kadar büyük olduğunu bildiğimden emin olabilirsiniz, Mösyö. Benim dünkü acemiliğim yüzünden atınız yaralanmadıysa, bugün ona başka biri de binmeyecekse, benim binmeme izin verin.”</p>
		<p>Julien bunu pek ciddi bir tavırla söylemişti, Norbert, “Azizim Sorel, günahı boynunuza!” dedi. “Ben size sakınma konusunda her şeyi söyledim; saat dörde geldi, kaybedecek vaktimiz yok.”</p>
		<p>Julien ata bindikten sonra genç Kont’a, “Düşmemek için ne yapmalı?” diye sordu.</p>
		<p>Norbert kahkahayı salıverip, “Yapılacak şey çok!” dedi, “Önce şu gövdeyi geri tutmak.”</p>
		<p>Julien atını sürdü. XVI. Louis Alanı’na vardılar. Norbert, “Gözüpek genç!” dedi. “Burada çok araba var, hepsini de gözü kara adamlar sürer! Bir düşecek olursanız, <em>tilbury</em>’ler<a class="si-noteref" href="#f82" id="ref_f82">82</a> sizi çiğner geçer; bu adamlar atlarını birdenbire durdurup ağızlarını yaralamak istemez.”</p>
		<p>Julien kaç kere az kaldı düşecekti; ama o günkü gezi de, bir kaza çıkmadan geçti. Konağa döndüklerinde genç Kont, kız kardeşine, Julien’i göstererek, “Ömrümde, gözüpek, her tehlikeye atılır adam görmedim demeyiniz,” dedi.</p>
		<p>Yemekte sofranın bir ucundan öbür ucuna, babasına seslenerek Julien’in gözüpekliğini övdü; doğrusu Julien’in biniciliğinde övünülecek başka bir şey de yoktu. Genç Kont, o sabah, seyislerin bahçede hayvanları tımar ederken Julien’in düşmesi sözünü açıp aşağılarcasına alay ettiklerini duymuştu.</p>
		<p>Gördüğü bütün yakınlığa rağmen, Julien, arası çok geçmeden bu aile arasında yapayalnız kaldı. Bütün alışkanlıklar ona bir tuhaf geliyor, kendi de hiçbirini bilmiyordu. Yaptığı yanlışlıklar uşakların diline düşüp eğlence olmuştu.</p>
		<p>Rahip Pirard, işinin başına gitmişti. “Julien zayıf bir kamışsa,<a class="si-noteref" href="#f83" id="ref_f83">83</a> varsın yok olsun; ama yüreği pek bir adamsa, kendini kurtarır,” diye düşünüyordu.</p>
	</div>
	<div class="si-footnotes">
		<div class="si-footnote" id="f82"><a class="si-backref" href="#ref_f82">82</a><span>. (İng.) İki kişilik, iki tekerlekli hafif araba. (Y.N.)</span></div>
		<div class="si-footnote" id="f83"><a class="si-backref" href="#ref_f83">83</a><span>. Jansenci Pascal’ın, “İnsan, doğanın en zayıf kamışıdır, ama düşünen bir kamıştır,” sözüne dokundurma. (Ç.N.)</span></div>
	</div>
</body>
</html>