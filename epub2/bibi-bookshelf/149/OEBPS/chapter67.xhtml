<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>37 <span class="inline">Kale burcu</span></h2>
		<div class="epigraph">
			<p>“Bir dostun mezarı...”</p>
			<p class="gap-writer">STERNE</p>
		</div>
		<p>Koridordan bir büyük gürültü işitti; o saatte, kimse onun odasına gelmezdi; kartal bağırarak kaçtı, kapı açıldı, yaşlı Papaz Chélan, elinde sopası, titreye titreye Julien’in kollarına atıldı.</p>
		<p>“Ah! Ulu Tanrım! Nasıl olur, çocuğum... Hayır, sana çocuğum değil canavar demeliyim.”</p>
		<p>Zavallı ihtiyarcık başka bir şey söyleyemedi. Julien onun düşmesinden korkuyordu. Kolundan tuttu, götürüp bir iskemleye oturttu. Vaktiyle güçlü kuvvetli bir adam olan Rahip Chélan’ın felek belini bükmüştü. Julien ona bir baktı, gördüğü eski Mösyö Chélan’ın ancak bir gölgesiydi.</p>
		<p>Papaz, soluk aldıktan sonra, “Strasbourg’dan yazdığınız mektupla Verrières’li yoksullara gönderdiğiniz mektup daha iki gün önce elime geçti,” dedi, “Liveru Dağı’nda, yeğenim Jean’ın evinde oturuyorum, oraya getirmişler. Kötü haberi dün öğrendim... Aman Tanrım! Nasıl oldu bu iş?”</p>
		<p>İhtiyar, artık ağlamıyordu; sanki artık beyni durmuştu. Birden ekledi, “O beş yüz frank size gerekli olur,” dedi. “Getirdim.”</p>
		<p>Julien, “Benim sizi görmekten başka bir şeye ihtiyacım yok, Peder,” dedi. “Biraz param var.”</p>
		<p>Ama artık onun ağzından anlaşılır bir yanıt alamadı. Mösyö Chélan, ara sıra ağlıyor, yaşlar yanaklarından aşağı sessiz sessiz akıyordu; sonra gözünü kaldırıp Julien’e bakıyor, onun ellerini öptüğünü görünce sersemleşir gibi oluyordu. Vaktiyle pek canlı olan, en soylu duyguları yansıtan o yüz, şimdi büsbütün durgundu, gözler donuktu. Biraz sonra bir köylü gelip ihtiyarı götüreceğini söyledi, Julien’e, “Onu yormak doğru olmaz,” dedi.</p>
		<p>Julien, o adamın, Mösyö Chélan’ın yeğeni olduğunu anladı. İhtiyarı görmek onu çok acı, gözyaşlarına bile izin vermeyecek kadar acı bir üzüntüye sürüklemişti; her şeyi, onulmaz bir biçimde hüzünlü görüyordu; sanki göğsünde yüreği buz kesmişti.</p>
		<p>Kurşunu atalı beri çektiği en acılı an, işte o an oldu. Ölümü, hem de bütün çirkinliğiyle görmüştü. Bütün ruh yüceliği gösterebilmek umutları, fırtınanın sürüklediği bir bulut gibi dağılmıştı.</p>
		<p>Bu acılı durum, saatlerce sürdü. İnsanın ruhu zehirlendi mi bunu ancak ilaçlar, bir de şampanya giderir, Julien bu gibi çarelere başvurmayı bir alçaklık sayardı. Dar kule hücresinde bir aşağı bir yukarı dolaşmakla geçirdiği o müthiş günün akşamı, “Ben de amma deliyim!” dedi. “Ben herhangi bir kimse gibi ölecek olsam, o ihtiyarı görmekle bu kadar büyük bir hüzün duymamın bir anlamı olurdu; ama genç yaşımda, beklenmedik bir ölümle ölmek, beni o derece ihtiyarlığa düşmekten koruyacak.”</p>
		<p>Bu düşünceler de para etmedi, kendinde bir yüreksizlik, kendi kendine bir acıma hissetti. Kısacası ihtiyarın gelmesi onun için bir mutsuzluk oldu.</p>
		<p>Artık Julien’de sertlik, yücelik, o Romalı yılmazlığı kalmamıştı; şimdi ölümü daha yüksekte görüyor, eskisi gibi kolay bir şey sayamıyordu.</p>
		<p>“İşte bu benim termometrem olacak,” dedi. “Ben bu akşam, giyotine gitmem için gereken cesaretin on derece aşağısındayım. Bu sabah, bende o cesaret vardı. Ama ne çıkar! Asıl gerektiği gün o cesareti göstereyim yeter.” Bu termometre düşüncesi hoşuna gidip sonunda avunabildi.</p>
		<p>Ertesi sabah uyandığında bir gün önceki durumunu hatırlayıp utandı. “Mutluluğum, gönlümün rahatı tehlikede,” dedi. Savcıya bir mektup yazıp yanına kimsenin bırakılmamasını rica etmeyi düşündü. “Ya Fouqué?” dedi. “Besançon’a gelmeye kalkar da buraya kabul olunmazsa çok üzülür!”</p>
		<p>Fouqué’yi düşünmeyeli belki iki ay olmuştu. “Strasbourg’dayken üniformanın yakasından başka hiçbir düşündüğüm yoktu; budala gibi bir şey olmuştum.” Fouqué, kafasını uzun süre uğraştırdı, gönlünü de oldukça yumuşattı. Hücresinde sinirli sinirli dolaşıyordu. “Ölüm düzeyinin yirmi derece aşağısına düştüm... Bu zayıflık artarsa kendimi öldürmek daha hayırlı olacak. Ben ölüm karşısında tabansızlık gösterirsem Rahip Maslon’ların, Valenodların keyfine diyecek olmaz!”</p>
		<p>Fouqué geldi, o basit, o temiz yürekli adamcağız üzüntüsünden çılgına dönmüştü. Biricik düşüncesi, o da düşünebildiği zamanlar, varını yoğunu satarak gardiyanı elde etmek, Julien’i kaçırtmaktı. Ona uzun uzun, Mösyö de Lavalette’in hapisten nasıl kaçtığını anlattı. Julien, “Sen ama beni üzüyorsun,” dedi; “Mösyö de Lavalette suçsuzdu, bense suçluyum. Sen, istemeden bana bu farkı hatırlatıyorsun...”</p>
		<p>Sonra birdenbire karşısındakini incelemek, onun sözlerine aldanıvermekten kaçınmak duygusuyla, “Doğru mu?” dedi. “Bütün malını satmaya hazır mısın?”</p>
		<p>Fouqué, kafasındaki düşüncenin, dostuna da uygun geldiğini sanıp sevinerek ona, mallarının her birinin kaça satılabileceğini, en çok yüz frank yanılarak, uzun uzun anlattı.</p>
		<p>Julien içinden, “Bir köylü mal sahibinin böyle bir dostluğa kalkması doğrusu çok büyük, çok güzel şey!” dedi. “Dişinden tırnağından artırdı; onun cimriliklerini, pazarlıklarını gördükçe benim yüzüm kızarırdı; şimdi bunların hepsini benim uğruma gözden çıkarıyor. La Mole konağında gördüğüm, <em>René</em>’yi<a class="si-noteref" href="#f130" id="ref_f130">130</a> okuyan çıtkırıldım beylerin hiçbirinde o gülünçlükler yoktur; ama daha paranın değerini bilmeyecek kadar genç olanlarını bir yana bırakalım, o züppe Parislilerden hangisi böyle bir özveride bulunabilir? Göze alabilecek olanlar da parayı kendileri kazanmamış, bir yerlerden mirasa konmuşlardır.”</p>
		<p>Artık Julien’in gözünde Fouqué’nin bütün Fransızca yanlışları, bayağılıkları silinivermişti, onun kollarına atıldı. Taşra ile Paris’in kıyaslanmasından, taşranın bu kadar şerefli çıkması belki hiç görülmemiştir. Dostunun gözlerinde bir an parlayan coşkunluğu görünce Fouqué’nin ağzı kulaklarına varmıştı; Julien’in kaçmaya razı olduğunu sandı.</p>
		<p>Böyle bir “gönül yüceliği”ne tanık olmak, Julien’e, Mösyö Chélan’la karşılaşmanın kaybettirdiği ruhsal gücü geri verdi. Henüz pek gençti; ama bana kalırsa onda iyilik cevheri vardı. İnsanların çoğu genç yaşta yumuşak yüreklidir de sonradan işi kurnazlığa vurur; oysa Julien yaşlandıkça yüreği sevgiye, acıma duygusuna açılacak herkese, her şeye karşı gösterdiği o delice güvensizlikten kurtulabilecek bir adamdı... Ama onun yaradılışı hakkında böyle boş varsayımlara girişmek neye yarar?</p>
		<p>Julien’in işi kısa kesmek için bütün çabalarına, her gün, “Ben tasarlayarak öldürdüm, hiç olmazsa öldürmeye kalkıştım,” deyip durmasına karşın, sorguya çekilmesi sıklaşıyordu. Yargıç, yöntemlere, biçimlere son derece bağlı bir adamdı. Julien’in açıklamaları, onun sorgularını hiç kısaltmıyordu. Yargıç bu işi bir onur sorunu yapmıştı. Kendisini pis, korkunç bir zindana atmak istediklerinden, ancak Fouqué’nin girişimleriyle bundan kurtulup yerden yüz seksen basamak yüksek, güzel odasında kalabildiğinden, Julien’in hiç haberi olmadı.</p>
		<p>Kışlık odunlarını Fouqué’ye ısmarlayan önemli kişiler arasında Rahip Frilair de vardı. Temiz yürekli oduncu ne yapıp yapıp o güçlü piskopos yardımcısının yanına vardı. Mösyö de Frilair, Julien’in erdemlerini, okula ettiği hizmetlere kendisinin de değer verdiğini, onun hakkında yargıçlarla konuşacağını söyleyince, Fouqué’nin ne kadar sevindiğini anlarsınız. Dostunu kurtarabileceği umuduna düştü de kapıdan çıkarken yerlere kadar eğilerek piskopos yardımcısı cenaplarından, pazar günü kiliseye gelecek yoksullara suçlunun temize çıkmasına dua etmeleri için on altın dağıtmasını rica etti.</p>
		<p>Fouqué, çok yanlış yol tutmuştu. Mösyö de Frilair, bir Valenod değildi. Kabul etmedi, üstelik o iyi köylüye, parasını saklamasının daha doğru olacağını anlatmaya çalıştı. Ölçüyü kaçırmadan, daha açık söylemenin olanaksız olduğunu görünce, ona bu parayı yoksulluk içinde kıvranan mahpuslara dağıttırmasını salık verdi.</p>
		<p>Mösyö de Frilair, içinden, “Bu Julien tuhaf adam,” diyordu, “yaptığı iş anlaşılmaz şey, oysa benim için hiçbir şey anlaşılmaz kalmamalıdır... Bakalım, belki onu din uğrunda kendini yok etmeye hazır bir adam diye gösterebiliriz... Herhalde ben bu işin içyüzünü öğrenirim de, belki de Madam de Rênal’i yıldırmak için elime bir fırsat geçmiş olur; o kadının bize saygısı yoktur, hele benden tiksinir... Belki bu işte Mösyö Mole ile şöyle şanla şerefle barışmak çaresi de bulunur, Marki küçük öğrenciyi pek seviyor.”</p>
		<p>Mösyö Mole ile Mösyö de Frilair arasındaki uzlaşma sözleşmesi birkaç hafta önce imzalanmıştı; Rahip Pirard, Besançon’dan ayrılmadan, Julien’in doğuşunda birtakım sırlar olduğundan söz etmişti. İşte tam o gün o zavallı da Verrières Kilisesi’nde Madam de Rênal’i öldürmeye kalkıştı.</p>
		<p>Julien’in ölümden önce başına gelmesinden korktuğu bir tek bela vardı, o da babasıyla karşılaşmaktı. Yanına kimsenin bırakılmaması için savcıya bir mektup yazmak düşüncesini Fouqué’ye açtı. Bir insanın, hem de öyle bir durumda babasını görmek istememesi, bunu bir bela sayması, oduncunun, çoğunluğun saygı duyduğu duygulara bağlı saf yüreğine pek ağır geldi.</p>
		<p>Dostuna karşı birçok kimselerin neden o kadar ateşli bir kin beslediklerini anlar gibi oldu. Ama gene, üzüntülere saygı göstermek gerek diyerek, bu duygularını açıkça söylemekten sakındı. Soğuk bir tavırla, “Herhalde,” dedi, “öyle bir emir verilse bile, baban için yine geçerli olmayacaktır.”</p>
	</div>
	<div class="si-footnotes">
		<div class="si-footnote" id="f130"><a class="si-backref" href="#ref_f130">130</a><span>. Chateaubriand’ın önemli romanı. (Ç.N.)</span></div>
	</div>
</body>
</html>