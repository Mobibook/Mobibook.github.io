<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>44</h2>
		<p>Papaz gittikten sonra Julien çok ağladı, öleceği için ağladı. Kendi kendine düşündü: Madam de Rênal, Besançon’da olsaydı, dayanamaz, bu zayıflığını ona açıklardı.</p>
		<p>Taparcasına sevdiği o kadından ayrılığın verdiği kederle üzüldüğü bir anda Mathilde’in ayak sesini duydu.</p>
		<p>“Hapishane hayatının en çekilmez yanı, insan evde olmadığını söyleyip kimseden kurtulamıyor,” diye düşündü. Mathilde ne söylerse öfkeleniyor, sinirleniyordu.</p>
		<p>Matmazel Mole’ün öğrendiğine göre, Mösyö de Valenod, kararın verildiği gün, valiliğe atanma emrini alıp cebine koyduğu için Mösyö de Frilair’in uyarılarını hiçe saymaya cesaret etmiş, Julien’i ölüm cezasına çarptırmak keyfini tatmıştı.</p>
		<p>“Mösyö de Frilair ile az önce konuştum. ‘Mösyö Sorel ne demeye kalkıp da o burjuva soylularının benliğini uyandırdı, ona saldırdı,’ diyor. ‘Sınıftan söz etmenin ne gereği vardı,’ diyor. ‘Onlara, siyasal çıkarları için ne yapmaları gerektiğini kendi gösterdi; oysa o budalaların öyle şeyler düşündüğü yoktu, hepsi de ağlamaklı olmuşlardı,’ diyor. ‘Sınıf çıkarı, bir adamı ölüm cezasına çaptırmanın çirkinliğini, dehşetini unutturdu. Doğrusu Mösyö Sorel iş konusunda daha pek toymuş. Onun cezasını bağışlattıramazsak ölümü bir çeşit intihar olacak,’ diyor...”</p>
		<p>Mathilde’in Julien’e söylemediği bir şey daha vardı, ama doğrusu kendisi de bunun farkında değildi. Rahip de Frilair, Julien için kurtuluş çaresi olmadığını görmüş, kızın gönlünde onun yerine geçmenin yükselme ihtirası için yararlı olacağını sanıyordu.</p>
		<p>Julien sabahtan beri başına gelen sıkıntılara sinirlenmiş, öfkesinin de para etmediğini anlayınca neredeyse kendinden geçmişti; Mathilde’e, “Hele siz kiliseye gidip de benim için bir dua okutturun, beni de bir süre rahat bırakın,” dedi.</p>
		<p>Madam de Rênal’in gelip gitmelerini duyup kıskanan Mathilde, onun Besançon’dan uzaklaştığını haber almıştı; Julien’in tersliğinin nedenini anladı, gözlerinden sicim gibi yaşlar inmeye başladı.</p>
		<p>Kızın çektiği acı hiç de yapmacık değildi; Julien bunu görüp büsbütün sinirleniyordu. Yalnız kalmaya çok ihtiyacı vardı, ama bunun için ne yapacağını bilemiyordu.</p>
		<p>Mathilde, onu yumuşatmak için boşu boşuna dil döktükten sonra çıkıp gitti, ama onun arkası sıra da Fouqué geldi. Julien, bu sadık dosta, “Yalnız kalmak istiyorum,” dedi.</p>
		<p>Onun kararsızlığını görünce, “Ölüm cezasından bağışlanmamı istemek için bir dilekçe hazırlıyorum,” dedi, “zaten... senden bir dileğim var, bana ölüm sözü etme. O gün için senden bazı özel dileklerim olursa ben sana açarım.”</p>
		<p>Julien, sonunda yalnız kalabildi, ama şimdi kendini öncekinden de daha yüreksiz hissediyordu. Bu zayıflamış ruh, kalan bir parçacık gücünü de, ne halde olduğunu Matmazel Mole ile Fouqué’den gizlemeye harcamıştı.</p>
		<p>Akşama doğru aklına gelen bir düşünce onu avuttu:</p>
		<p>“Bu sabah, ölümün bana o kadar çirkin gözüktüğü anda, idam saatinin geldiğini haber verselerdi, halkın gözü, beni onurumu korumaya zorlardı, belki yürüyüşümde, bir salona giren sıkılgan bir kendini beğenmişinki gibi bir ağırlık bulunurdu. Bu taşralılar arasında anlayışlı birkaç kişi varsa, belki onlar benim yüreksizliğimi sezebilirdi... ama bunu gören olmazdı...”</p>
		<p>Böylelikle üzüntüsünün bir kısmından kurtuldu. Şarkı söyleyerek, “Ben şimdi bir yüreksizim, ama bunu bilen olmayacak,” dedi.</p>
		<p>Ertesi sabah Julien’in başına belki bütün bunlardan daha tatsız bir iş geldi. Babası geleceğini çoktan beri bildirip duruyordu; o sabah, daha Julien uyanmadan önce, ak saçlı keresteci zindan odasına girdi.</p>
		<p>Julien kendinde bir güçsüzlük hissetti; babasının sitem olarak en tatsız şeyleri açacağını biliyordu. Sanki bütün sıkıntısı, kederi yetmiyormuş gibi, o sabah, babasını sevmediği için de amansız bir vicdan azabı duyuyordu.</p>
		<p>Gardiyan, odayı bir parça düzeltmeye çalışırken Julien kendi kendine, “Rastlantı bizi dünyada yan yana getirmiş,” dedi, “biz de birbirimize elimizden gelen her kötülüğü ettik. Öleceğim anda da bana son bir kötülük daha etmeye geliyor.”</p>
		<p>Gardiyan odadan çıkar çıkmaz, ihtiyar ters ters söylenmeye başladı.</p>
		<p>Julien, gözyaşlarını tutamadı. İçinden kudurmuş gibi, “Bu ne alçakçasına zayıflıktır!” dedi. “Bu herif her girip çıktığı yerde benim cesaretsizliğimi bire bin katarak anlatır durur; Valenod’lar, Verrières’de hüküm süren bütün o bayağı ikiyüzlüler için gün doğdu demektir! Fransa’da onların borusu ötüyor, bütün toplumsal üstünlükler onlarda toplanıyor. Şimdiye kadar ben, ‘Doğru, para onların, bütün şan şeref onların, ama gönül soyluluğu benim,’ diyebiliyordum.”</p>
		<p>İşte sözüne herkesin inanacağı bir tanık: Benim ölüm karşısında korkaklık gösterdiğimi bütün Verrières halkına, pireyi deve yaparak anlatacak! Herkesin anladığı bu sınavdan ben, alnımın akıyla çıkamayacağım!”</p>
		<p>Julien, büsbütün umutsuzluğa düşmüş gibiydi. Babasını nasıl kovacağını bilmiyordu. O pek anlayışlı ihtiyarı aldatabilecek kadar gösterişe kalkmak da o anda gücünü aşan bir şeydi.</p>
		<p>Bütün olanakları gözden geçiriyordu; birdenbire, bağırırcasına, “Ben para biriktirdim!” dedi.</p>
		<p>Bu dâhice söz ihtiyarın yüzünü de, Julien’in durumunu da değiştirdi.</p>
		<p>Sözünün bıraktığı etki, Julien’in, babasının karşısında duyduğu küçüklük duygusunu gidermişti; daha sakin bir tavırla sürdürdü:</p>
		<p>“O parayı ne yapayım?”</p>
		<p>Julien, paranın bir bölümünü kardeşlerine bırakmak niyetinde olduğunu sezdiriyordu; ihtiyar keresteci de bir meteliğini elden kaçırmama isteğiyle yanıyordu. Uzun uzun, ateşli ateşli sözler söyledi. Julien işi alaya vurabildi, “Sonunda Tanrı, vasiyetnamem konusunda yol gösterdi bana,” dedi. “Kardeşlerimin her birine biner frank vereceğim, paranın üstü de size kalacak.”</p>
		<p>“Öyle olsun,” dedi ihtiyar, “paranın üstü hakkımdır, ama mademki Tanrı size inanç bütünlüğü verdi, dini bütün bir Hıristiyan olarak ölmek isterseniz, borçlarınızı da ödemelisiniz. Sizi yedirip içirmek, okutup yazdırmak için hep ben masraf ettim, onu hiç düşünmüyorsunuz...”</p>
		<p>Julien ta içinden yaralanmıştı. “Al işte baba sevgisi!..” diyordu. Gardiyan kapıda gözüktü, “Mösyö,” dedi, “konuklarıma, babaları onları görmeye gelince, en iyisinden bir şişe şampanya getiririm. Biraz pahalıdır, şişesi altı frank, ama yürek tazeler.”</p>
		<p>Julien, çocukça bir sevinçle, “Üç kadeh getirin,” dedi; “koridorda dolaşan iki mahpus var, onları da çağırın.”</p>
		<p>Gardiyan adamları içeri çağırdı: Bunlar kürek mahkûmluğunu bitirip yeniden bir suç işleyerek hapishaneye dönmüşlerdi, yakında ağır hizmete gönderileceklerdi. İkisi de oldukça neşeli; ustalıkları, cesaretleri, soğukkanlılıklarıyla ün kazanmış birer canavardı. Biri, Julien’e, “Bana yirmi frank verin, size bütün hayatımı anlatayım,” dedi. “Bakın ne tatlıdır!”</p>
		<p>Julien, “Ya yalan söylerseniz?” dedi.</p>
		<p>“Nasıl söylerim? Arkadaşım yirmi frangı kıskandı, yalan söylersem haber verir.”</p>
		<p>Anlattığı olaylar insana tiksinti veren şeylerdi. Bütün bu işleri yapan kişi, kuşkusuz korku nedir, yılgınlık nedir bilmez biridir; ama artık yüreğinde, para hırsından başka hiçbir duygu da aranmamalıdır.</p>
		<p>Adamlar gittikten sonra, Julien’in sabahki hali kalmamıştı. Kendi kendine karşı duyduğu öfke geçmişti. Madam de Rênal gideli beri çektiği iç acısı, bir yandan da korkaklığın ağusunu kattığı o acı, artık değişmiş, gamlı bir düşünce halini almıştı.</p>
		<p>İçinden, “Günler geçip de görünüşlere kapılmamaya alıştıkça,” diyordu, “Paris salonlarındaki insanların da benim babam soyundan namuslu kimseler ya da bu iki kürek mahkûmu gibi becerikli birer hergele olduklarını anlayacaktım. Söyledikleri doğru, salon beyleri sabahleyin kalktılar mı, ‘Bugün de karnımı doyurmak için ne yapsam?’ düşüncesi içlerini kemirmez. Bir de namusluyuz diye böbürlenirler! Hele bir de bir Jüri üyeliğine seçildiler mi, açlıktan baygınlık duyduğu için bir gümüş çatal bıçak takımı çalmış adamı, koltuklarını gere gere mahkûm ederler.</p>
		<p>Ama yaranmaları gereken yer bir saray oldu mu, bakanlıktan düşmemek, bakanlığa geçmek sözü çıktı mı, bizim o namuslu salon beyleri, bu iki kürek mahkûmunun karınlarını doyurmak için işledikleri suçların tam benzerini işlemekten de çekinmezler.</p>
		<p>‘Doğal hukuk’ diye bir şey yoktur: Bu deyim, büyükbabaları XIV. Louis’nin bir el koyma buyruğuyla zenginleşmiş, geçen gün beni sıkıştıran savcının ağzına yaraşır eski bir budalalıktır. ‘Hukuk,’ ceza yaptırımıyla falan işe kalkışmaktan alıkoyan bir yasa çıkarıldı mı, o zaman vardır. Yasadan önce, doğal olarak ancak aslanın gücü ya da açlık, gereksinme vardır... Hayır, şeref, saygı gören insanlar, talihleri yâr olup da elleri suçta yakalanmamış birer edepsizdir. Toplumun benim peşime taktığı savcı, bir alçaklık yüzünden zengin olmuş... Ben cana kıydım, cezamı hak ettim, ama bu suçum hesaba katılmasın; beni mahkûm eden Valenod, toplum için benden bin kat zararlı bir insandır.”</p>
		<p>Julien mahzun mahzun, ama öfkesiz sürdürdü:</p>
		<p>“Babam, cimriliğine karşın gene bu adamlardan daha iyidir. Ben, ölümümle onun adını da lekeleyip işi saptırdım. Parasız kalma korkusu, cimrilik denen, insanları olduklarından da kötü görmekten doğan hastalık, benim bırakacağım üç-dört yüz Louis altınını babama, bir avuntu kaynağı, içine güven verecek bir şey gibi gösteriyor. Bir pazar günü yemekten sonra çıkıp kendini kıskanan Verrières’lilere parasını şıkırdatır. Bakışlarıyla da onlara, ‘Böyle bir karşılığı olunca, oğlunun kafasının kesilmesine hanginiz sevinmezsiniz?’ der.”</p>
		<p>Bu düşünceler belki doğruydu, ama ölümü de özletecek nitelikteydi. Beş uzun gün böyle geçti. Amansız bir kıskançlıkla kıvrandığını gördüğü Mathilde’e karşı incelikle, tatlılıkla davranıyordu. Bir akşam Julien kendini öldürmeyi gerçekten aklından geçirdi. Madam de Rênal’in hasreti, bu derin acı, onun ruhunu sinirlendirmişti. Artık ne gerçek hayatta bir şeyden hoşlanıyor, ne de hayalinde gönlünü avutacak bir şey bulabiliyordu. Böyle kımıldanmadan kapalı kalmak sağlık durumunu bozuyor; huyunu, genç Alman üniversitelilerininki gibi coşkun, zayıf kılıyordu. Zavallıların ruhuna üşüşen bazı yakışık almaz düşünceleri şöyle sert bir küfürle başından savmak için gereken o erkekçe gururu kaybediyordu.</p>
		<p>“Gerçeği sevdim... Gerçek nerede... Her yanda ikiyüzlülük, hiç olmazsa şarlatanlık; en erdemlilerde, en büyüklerde bile böyle...” Dudaklarında bir tiksinme belirtisiyle, “Hayır, insan insana güvenemez,” diye düşündü.</p>
		<p>“Madam de ..., yetimler için para toplarken, bilmem hangi prens on altın verdi diyordu: Yalan... Uzaklara gitmenin ne gereği var? Napoléon’un, Saint Helena’daki hali nedir?.. Roma Kralı<a class="si-noteref" href="#f133" id="ref_f133">133</a> adına verdiği bildirge tam bir şarlatanlık. Ulu Tanrım! Böyle bir insan, hem de uğradığı felakete bakıp da görevini acı acı hatırlaması gerektiği bir zamanda şarlatanlığa tenezzül ederse artık insanoğlundan ne beklenir?..</p>
		<p>Gerçek nerede? Dinde mi?..” Küçümsemenin son derecesini gösteren acı bir gülümsemeyle, “Evet,” dedi, “Maslon’ların, Frilair’lerin, Castanède’lerin ağzında... Belki gerçek Hıristiyanlıkta; havarileri para almadığı gibi, rahipleri de para almayacak bir Hıristiyanlıkta... Ama Pavlus elçi emretme, söz söyleme, sözünü ettirme zevkini tatmış, o da para almak sayılmaz mı?..</p>
		<p>Ah! Gerçek bir din olsa... Ben de ne budalayım! Bir gotik katedral, insana huşu veren renk renk kilise camları görünce, benim güçsüz yüreğim hemen onlara yaraşacak rahibi de tasarlayıveriyor. Ruhum öyle bir rahibi anlar, ruhumun öyle bir rahibe ihtiyacı var... Onun yerine karşıma pis saçlı, kendini beğenmiş, gururlu bir herif çıkıyor... üstünü başını bir yana bırak, Beauvoisis Şövalyesi’nin bir eşi.</p>
		<p>Ama gerçek bir rahip, bir Massillon, bir Fénelon... Massillion da Dubois gibi bir alçağı rahipliğe yükseltmiş. Saint-Simon’un <em>Les Mémories du due de Saint-Simon</em>’unu okuyalı beri Fénelon’dan da soğudum; ama onda gene bir rahip ruhu varmış... Öyle bir rahip olsa, gönüllerinde sevgi duyanların, bu dünyada toplanacak bir yerleri olur. Bir başımıza kalıp yaşamayız... O iyi rahip, bize Tanrı’dan söz eder. Ama hangi tanrı? Kutsal Kitap’ın bize sözünü ettiği öç almaya susamış o acımasız küçük zorba değil... Voltaire’in tanrısı, adaletli, merhametli, yüce Tanrı...”</p>
		<p>Ezbere bildiği Kutsal Kitap’ın birçok parçalarını hatırlayıp heyecan duydu... “Ama iki-üç kişi bir araya geldi mi, bizim papazlarımızın ayağa düşürdükleri Tanrı adına nasıl inanılır?</p>
		<p>Yalnız yaşamak!.. Ne çekilmez şey...”</p>
		<p>Julien alnına vurarak, “Ben çıldırıyorum, haksızlık ediyorum,” dedi. “Burada, bu zindanda yalnızım; ama dünyada yalnız yaşamış değilim; kafamda büyük bir görev yer etmişti. Kendime belki doğru, belki yanlış olarak edindiğim görev... fırtına olunca dayandığım sağlam bir ağaç gövdesi gibiydi; sendeliyor, çırpınıyordum. Ben de sonunda bir insandım... ama fırtına beni uçuramıyordu.”</p>
		<p>Bu zindanın nemli havası yalnızlığı düşündürüyor bana...</p>
		<p>İkiyüzlülüğe lanet edersek gene ikiyüzlülük etmenin ne gereği var? Beni böyle ezen ne ölüm ne zindan ne de havanın nemi; Madam de Rênal’in burada olmaması. Verrières’de olsam, onu görmek için haftalarca evinin bodrumuna saklanmak gerekse, hiç yakınır mıyım?”</p>
		<p>Acı acı gülerek yüksek sesle, “Çağdaşlarımın etkisi daha güçlü çıkıyor,” dedi. “Ölüme bir adımlık yoldayım, kendi kendime konuşuyorum, gene de ikiyüzlülük ediyorum... Hey gidi XIX. yüzyıl hey!</p>
		<p>... Bir avcı ormanda ateş eder, avının düştüğünü görünce de yakalamak için hemen atılır. Çizmesi, yarım metre yükseklikte bir beyaz karınca yuvasına çarpar, karıncaların ocağını yıkıp içindekileri yumurtalarıyla birlikte dört bir yana saçar... Karıncaların en filozofları bile bu kara, kocaman, korkunç bedenin ne olduğunu anlayamaz: Birdenbire, inanılmaz bir hızla yuvalarına giren bir çizme, bundan biraz önce de müthiş bir gürültü, kırmızımtırak ateş demetleri...</p>
		<p>... Ölüm, hayat, sonsuzluk, onları kavrayacak kadar geniş anlayışı olacak kimseler için bunun gibi basit şeylerdir...</p>
		<p>Yazın uzun günlerinde sabahın dokuzunda doğup akşamın beşinde ölen bir sinek, gece sözcüğünün ne demek olduğunu nasıl anlasın?</p>
		<p>Onu beş saat daha yaşatın, gecenin ne olduğunu görüp anlar.</p>
		<p>Ben de yirmi üçümde öleceğim. Bana beş yıllık hayat daha verin, Madam de Rênal ile yaşayayım.”</p>
		<p>Mephistopheles’in gülüşüyle gülmeye başladı.</p>
		<p>“Bir kere ben, dinleyen biri varmış gibi ikiyüzlülük ediyorum.</p>
		<p>Sonra da yaşayacak şurada birkaç günüm kaldığını düşünmeyip yaşamayı, sevmeyi unutuyorum... Yazık! Madam de Rênal burada değil; belki bir daha kocasından izin koparıp Besançon’a gelemeyecek, onun adını lekelemeyecek.</p>
		<p>İşte beni yalnız bırakan asıl bu; adaletli, bağışlayan, güçlü, gaddarlık, öç almayı düşünmeyen bir tanrının yokluğu değil...</p>
		<p>Ah! Tanrı olsaydı... Ne yazık! Ayaklarına kapanırdım. Ona ben ölümü hak ettim, ama sen, yüce Tanrı, iyi Tanrı, merhametli Tanrı, beni gene sevdiğime kavuştur, derdim.”</p>
		<p>Gece oldukça ilerlemişti. Julien bir-iki saat rahat uyudu, sonra Fouqué geldi.</p>
		<p>Julien, içinden geçenleri iyice görüp anlayan bir insan gibi, güçlü, dayanıklı hissediyordu kendini.</p>
	</div>
	<div class="si-footnotes">
		<div class="si-footnote" id="f133"><a class="si-backref" href="#ref_f133">133</a><span>. Roma Kralı: Napoléon’un oğlu. (Ç.N.)</span></div>
	</div>
</body>
</html>