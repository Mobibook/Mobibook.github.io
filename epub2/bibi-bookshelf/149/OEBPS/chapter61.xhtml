<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>31 <span class="inline">Onu korkutmak</span></h2>
		<div class="epigraph">
			<p>“İşte sizin uygarlığınızın büyük mucizesi!<br/>Aşkı bayağı bir iş ettiniz.”</p>
			<p class="gap-writer">BARNAVE</p>
		</div>
		<p>Julien, Madam Mole’ün locasına koştu. Gözleri önce Mathilde’in yaşlı gözlerine ilişti; kız gizlemeye çalışmadan ağlıyordu, zaten orada yalnız utanılmayacak kimseler, locayı veren hanımla birkaç tanıdık vardı. Mathilde elini Julien’in elinin üstüne koydu; annesinden hiç korkusu kalmamış gibiydi. Gözyaşlarından tıkanırcasına, Julien’e hiçbir şey söyleyemedi, yalnızca şu sözcük çıktı ağzından:</p>
		<p>“Güvenceler!”</p>
		<p>Julien de çok heyecanlıydı; üçüncü kat localarındakilerin gözlerini kamaştıran avizeyi bahane ederek eliyle gözlerini kapayıp duygularını belli etmemeye çalışıyordu. İçinden, “Bari sesimi çıkarmayayım,” dedi. “Bir şey söylersem benim de çok heyecanlı olduğumdan kuşkusu kalmaz, sesim gönlümdekini açığa vurur, her şey yeniden yok olabilir.”</p>
		<p>Şimdi içindeki çatışmalar, sabahkinden daha zorluydu, çünkü sabahtan beri gönlünü daha da tutuşturmuştu. Mathilde’in gururu, kibirliliği uyanacak diye korkuyordu. Aşktan, hazdan sarhoş gibi olmuştu; gene de kendini zorlayıp ona bir şey söylemedi.</p>
		<p>Bence bu, onun yaradılışında bulunan erdemlerin en büyüklerindendir; kendi kendine bu kadar söz geçirebilen bir adam, çok ilerler, <em>si fata sinant.</em><a class="si-noteref" href="#f127" id="ref_f127">127</a></p>
		<p>Matmazel Mole, Julien’in konağa kendileriyle birlikte gelmesi için çok direndi. Şükür ki sicim gibi yağmur yağıyordu. Ama Markiz, Julien’i arabada karşısına aldı, onunla hiç durmadan konuşup kızın bir söz olsun söylemesine zaman bırakmadı. Sanki Markiz, Julien’le sözbirliği etmiş, onun işini kolaylaştırıyordu; Julien de, heyecanının ölçüsünü belli ederek zaferini elden kaçırmaktan korkusu kalmadığı için, kendini mutluluk zevkine çılgıncasına bırakıvermişti.</p>
		<p>Bilmem söylemeye gerek var mı? Julien, odasına girer girmez, hemen diz çöktü, Prens Korasoff’un verdiği mektupları öptü durdu.</p>
		<p>Bu çılgın haliyle, “Sen ne büyük adammışsın, bana ne iyilikler ettin!” diye söyleniyordu.</p>
		<p>Yavaş yavaş kendini toparlar gibi oldu. Durumunu, bir savaşı yarı kazanmış bir generalin durumuna benzetiyor, “Bugün üstünlüğün bende olduğu da su götürmez, hem de çok büyük bir üstünlük,” diyordu, “ama bakalım yarın ne olacak? Bir anda her şey elden uçuverir.”</p>
		<p>Napoléon’un, Saint Helena’da söyleyip yazdırdığı anılarını ateşli bir duyguyla iki saat kendini zorlayıp okudu; ama ancak gözleri okuyormuş, ne çıkar? Kendini zorluyordu ya! Gözleri bu garip okumayla uğraşadursun, dünyada en yüce ne varsa onun düzeyine yükselen kafasıyla gönlü, belli etmeksizin işliyordu. Julien, “O yürek, Madam de Rênal’inkinden bambaşka!” diyor, ama daha ileri gitmiyordu.</p>
		<p>Birdenbire kitabı elinden fırlatıp, “Onu korkutmalı!” diye bağırdı. “Düşman benim kendisini yıldırdığım derecede bana boyun eğerse o zaman bir daha beni hor göremez.”</p>
		<p>Sevinçten sanki sarhoş olmuş, küçücük odasında dolaşıyordu. Hakçası bu mutluluk, aşktan çok gururun verdiği bir mutluluktu.</p>
		<p>Göğsünü gere gere, “Onu korkutmalı!” deyip duruyordu; göğsünü germekte de haklıydı. “Madam de Rênal, en mutlu anlarda bile benim onu, onun beni sevdiği kadar sevdiğimden kuşku duyardı. Şimdi ise ben bir şeytanı boyunduruk altına almaya çalışıyorum, demek ki ona göre uğraşmalı, boyunduruk altına almalıyım.”</p>
		<p>Mathilde’in, ertesi gün saat sekiz der demez kitaplığa koşacağını biliyordu; kendisi ancak dokuzda gitti; aşkından yanıyordu ama gene kafası gönlüne egemendi. “Onun içinde her zaman, Julien beni seviyor mu, diye bir kuşku bulunmalı. Durumunun parlaklığı, kendisiyle konuşanların dalkavukluğu, onu aşırı gururlu kılıyor.” Bu düşünce, Julien’in aklından bir dakika bile çıkmadı.</p>
		<p>Kitaplığa girdiğinde Mathilde’i orada buldu; kız, benzi uçuk, sedire oturmuştu; sakin görünüyordu ama kımıldamaya gücü olmadığı belliydi. Elini Julien’e uzattı.</p>
		<p>“Dostum, seni kırdım, doğru; sen bana dargın durabilir misiniz?”</p>
		<p>Julien onun böyle gösterişsiz bir tavırla konuşacağını aklına bile getirmemişti. Az kaldı o da soylu duygularını açığa vuracaktı.</p>
		<p>Mathilde bir zaman sustu, Julien’in bir yanıt vereceğini umuyordu. Bir şey çıkmadığını görünce konuştu:</p>
		<p>“Size nasıl güven vereceğimi soruyordunuz, dostum; haklısınız. Beni kaçırın, Londra’ya gidelim. Ben böylece namusumu, şerefimi ayaklar altına almış olurum, bir daha adım temizlenmez.”</p>
		<p>Gözlerini örtmek için elini Julien’in elinden çekme yürekliliğini gösterdi. Ruhunda utanç ile kadınca erdemlilik duyguları yeniden uyanmıştı. İçini çekerek dedi ki:</p>
		<p>“Öyle yapalım! Onurumu beş paralık edin. Bu bir güvencedir.”</p>
		<p>Julien içinden, “Dün mutluydum, çünkü kendime acı çektirmemiştim,” dedi. Bir anlık sessizlikten sonra gene gönlüne söz geçirip soğuk bir tavırla, “Londra’ya gitmek üzere yola çıktığımızı, kendi deyiminizle onurunuzun, şerefinizin ayaklar altına alındığını varsayalım,” dedi, “beni seveceğiniz nereden belli? Benim posta arabasında bulunmam acaba sizi tedirgin etmeyecek mi? Ben canavar ruhlu bir adam değilim, sizi herkesin gözünde artık yok olmuş bir kız durumuna getirmek beni bir kat daha mutsuz eder. Aramızdaki engel kibarlar çevresindeki yeriniz değil, ne yazık ki yaradılışınız, huyunuzdur. Beni bir hafta seveceğinize siz, kendiniz güveniyor musunuz?”</p>
		<p>(Oysa içinden, “Ah! Beni bir hafta, yalnızca bir haftacık sevsin,” diyordu, “sevincimden ölüveririm. Ondan sonrası ne umurumda? Hayat ne umurumda? O yüce mutluluk, istesem şu anda başlar, onu başlatmak benim elimde!”)</p>
		<p>Mathilde onun düşünceli olduğunu gördü; elini tutarak, “Demek ben size de yaraşmayan bir kızım,” dedi.</p>
		<p>Julien ona sarıldı, ama görevin demir pençesi hemen yüreğini kavradı. “Benim kendisini ne kadar sevdiğimi sezerse onu yitirdiğim gündür.” Kızın kollarından ayrılmadan önce, bir erkeğe yaraşan ağırbaşlılığı gene takınmıştı.</p>
		<p>O gün de, ertesi günler de, mutluluğunun sonsuzluğunu gizleyebildi; bazı anlar oluyor, Mathilde’e sarılma zevkinden bile kendini yoksun bırakıyordu.</p>
		<p>Bazı anlarda mutluluğun verdiği ateşle, her türlü sakınmayı unutuyordu.</p>
		<p>Bahçede, merdiveni örtmek için düzeltilmiş bir hanımeli yığını vardı; Julien onun yanına gider, uzaktan Mathilde’in penceresine bakarak onun vefasızlığına ağlardı. Ta yanında da, kendini istemeyen gözlerden koruyacak bir koca meşe ağacı vardı.</p>
		<p>Mutsuzluğunun dayanılmaz olduğu günleri hatırlatan o yerden Mathilde’le birlikte geçerken dünkü üzüntüyle bugünkü mutluluk arasındaki aykırılık, gönlünde karşı koyamadığı bir heyecan uyandırdı; gözlerinden yaşlar boşandı, sevgilisinin elini dudaklarına götürerek, “Burada hep sizi düşünerek yaşıyordum; buradan o panjura bakıyor, saatlerce durup bu elin onu açacağı dakikayı bekliyordum...”</p>
		<p>Artık hiç gücü kalmamıştı. O zamanki umutsuzluğunu, kederini anlatmak için söylediği sözler, ta yürekten gelen, uydurulmayacak sözlerdi. O parçalayıcı acıyı dindirmiş, ona son vermiş olan bugünkü mutluğunu gösteren sevinçli haykırmaları da oluyordu.</p>
		<p>Julien, birden kendine gelerek, “Tanrım, neler yapıyorum?” dedi, “Her şeyi kendim bozuyorum.”</p>
		<p>O kadar telaşa düştü ki, Matmazel Mole’ün gözlerinde aşkın azaldığını görür gibi oldu. Bu, kendi kuruntusuydu, ama Julien’in yüzü çabucak değişti, sanki ölüm sarılığı yayıldı. Gözlerindeki parıltı bir an söndü, daha içten, daha candan bir sevginin yerini, bir anda kinden uzak olmayan küstahça bir gurur aldı.</p>
		<p>Mathilde, hem şefkatle hem de meraklı, “Ne oldunuz? Neniz var, dostum?” diye sordu.</p>
		<p>Julien, sinirli sinirli, “Yalan söylüyorum,” dedi, “söylediklerim hep yalan. Bundan utanıyorum; Tanrı da bilir ya, benim size saygım vardır, bu saygı size yalan söylememi önlemeliydi. Siz beni seviyorsunuz, bana karşı vefalısınız, kendimi size beğendirmek için öyle süslü sözler söylememe gerek yok.”</p>
		<p>“Ya! Son on dakikadan beri söylediğiniz o güzel sözler, demek süslü sözlerdi?”</p>
		<p>“Ben de pişmanım. O sözleri ben bir zamanlar beni seven ama sıkıldığım bir kadın için uydurmuştum. Bu benim yaradılıştan kusurum; suçumu size gene kendim söyledim, beni bağışlayın.”</p>
		<p>Acı gözyaşları, Mathilde’in yanaklarından akıyordu.</p>
		<p>Julien, konuşmasını sürdürdü:</p>
		<p>“Gücüme giden en ufak bir şey olunca belleğim, kör olası belleğim, hemen önümde bir hazine gibi açılır. Ben de kendimi tutamaz ondan yararlanırım.”</p>
		<p>Mathilde, gönül alan bir saflıkla, “Yoksa ben farkına varmadan, canınızı sıkacak bir şey mi yaptım?” dedi.</p>
		<p>“Bir gün, iyi hatırlıyorum, bu hanımelilerin yanından geçerken bir çiçek kopardınız, Mösyö de Luz onu elinizden aldı, siz de bıraktınız. Ben şuracıktaydım.”</p>
		<p>Mathilde, yaradılışında var olan kendini beğenmişlikle, “Mösyö de Luz mü? Olamaz,” dedi. “Benim öyle huylarım yoktur.”</p>
		<p>Julien, ateşle, “Ben ne dediğimi biliyorum,” dedi.</p>
		<p>Mathilde, hüzünle, gözlerini eğip, “Evet, dostum,” dedi, “doğru olabilir.”</p>
		<p>Kaç aydan beri Mösyö de Luz’ün böyle bir şeye kalkışmasına izin vermediğini kesin olarak biliyordu.</p>
		<p>Julien, ona dilin anlatamayacağı bir sevgiyle baktı; içinden, “Hayır,” dedi, “aşkı azalmamış.”</p>
		<p>Akşam Mathilde, Madam de Fervaques’a gösterdiği ilgiyi Julien’in başını kaktı; bir burjuva, sonradan görmüş, sonradan soylular arasına katılmış bir kadına nasıl gönül verir! “Benim Julien’imin çılgınlığa sürüklemeyeceği gönüller, belki yalnız o türden olanlardır.” Sonra onun saçlarını okşayarak, “Sizi gerçekten bir züppeye çevirmişti,” dedi.</p>
		<p>Julien, Mathilde’in kendisini küçümsüyor sandığı günlerde, Paris’in en iyi giyinir erkeklerinden biri olmuştu. Ama gene de o tür adamlara karşı bir üstünlüğü vardı. Giyinmesini bir kere bitirdi mi, bir daha düşünmezdi.</p>
		<p>Mathilde’i sinirlendiren bir şey vardı: Julien, Rus’un mektuplarını hâlâ kopya edip Madam de Fervaques’a gönderiyordu.</p>
	</div>
	<div class="si-footnotes">
		<div class="si-footnote" id="f127"><a class="si-backref" href="#ref_f127">127</a><span>. (Lat.) Kader elverirse. (Ç.N.)</span></div>
	</div>
</body>
</html>