<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>29 <span class="inline">İç sıkıntısı</span></h2>
		<div class="epigraph">
			<p>“İnsanın kendini tutkularına kurban etmesi neyse ne; ya olmayan tutkularına kurban etmesine ne demeli?<br/>Şu aşağılık on dokuzuncu yüzyıl.”</p>
			<p class="gap-writer">GIRODET</p>
		</div>
		<p>Madam de Fervaques, Julien’in mektuplarını önce hiçbir tat almadan okumuştu, ama sonradan ilgi göstermeye başlamıştı; yalnız onu kederlendiren bir nokta vardı:</p>
		<p>“Mösyö Sorel ne yazık ki gerçek bir rahip değil! Öyle olsaydı bir dereceye kadar yakınlık kurulabilirdi; ama göğsünde o nişan, sırtında orta halli adam giysisiyle insana söz getirir, onura dokunacak şeyler sorarlar, o zaman ne derim?”</p>
		<p>Düşüncesini tamamlayamıyordu:</p>
		<p>“Dostlardan kötü kalpli bir kadın kalkıp onu babamın soyundan, muhafız alayında nişan almış bir dükkâncı sanır, sonra da kalkıp bu sözü çevreye yayar...”</p>
		<p>Julien’le tanışıncaya kadar Madam de Fervaques’ın en büyük zevki, adının yanına <em>maréchale</em><a class="si-noteref" href="#f125" id="ref_f125">125</a> sözcüğünü yazmak olmuştu. Sonradan da, her şeyden alınan, hastalıklı, sonradan görmüşlere özgü kendini beğenmişliği, kadının gönlünde uyanmaya başlayan ilgiyle çatışmıştı.</p>
		<p>Madam de Fervaques, içinden, “Onu, Paris’e yakın bir piskoposlukta başyardımcılığa getirmek benim için pek kolay,” diyordu. “Ama yalnızca Mösyö Sorel diye dolaşan bir adam, üstelik Mösyö Mole’ün yazıcısı; doğrusu can sıkıcı.”</p>
		<p>“Her şeyden” çekinen bu kadın, ömründe ilk olarak sınıf, sınıfsal üstünlük savlarıyla ilişkisi olmayan bir şeye ilgi gösteriyordu. Konağın adamlarından biri yanına gelince Madam de Fervaques onu adam yerine koymuyormuş, hizmetinden hoşnut değilmiş gibi bir tavırla bakardı, ama ihtiyar kapıcı dikkat etti, o hüzünlü, güzel delikanlının mektubunu götürdüğünde hanımın o hali değişiveriyordu. Herkes beni kendinden üstün görsün, aman herkes benden yılsın diye yaşar, ama bu tür başarılardan gene de kalbinde gerçek bir haz duymazdı, ömrü iç sıkıntısıyla geçerdi; Julien’i düşünmeye başlayalı beri, bu yaşama biçiminin verdiği iç sıkıntısı o kadar dayanılmaz bir hale gelmişti ki, hizmetçilere bütün bir gün kötü davranılmaması için hanımlarının bir gece önce o garip delikanlıyı bir saat görmüş olması yetiyordu. Julien’in yeni kazanmaya başladığı bu saygınlık, pek yolunda yazılmış imzasız mektuplarla da sarsılmadı... Küçük Tanbeau’nun şöyle ustaca iki-üç kara çalma hazırlayıp bunları Mösyö de Luz’ün, Mösyö de Croisenois’nın, Mösyö de Caylus’ün kulağına sokması, onların da acaba bu suçlar doğru mu, değil mi, diye pek araştırmadan mal bulmuş gibi o kara çalmaları ortaya yaymaları boşa çıktı... Gerçi Madam de Fervaques kafaca bu gibi bayağı araçlarla kandırılmayacak bir kadın değildi; ama kuşkularını Mathilde’e açıyor, Mathilde de onu avutuyordu.</p>
		<p>Bir gün mektup olup olmadığını üç kez sorduktan sonra Madam de Fervaques, Julien’e yanıt vermeye birdenbire karar verdi. Bu iç sıkıntısının bir zaferi oldu. İkinci mektubun zarfı üzerine “Mösyö le Mole Markisi’ nin konağında Mösyö Sorel’e” diye yazarken böyle bir adresi kendi eliyle yazmanın onuruna dokunacak bir şey olduğunu düşündü, az kaldı, mektubu göndermeyecekti.</p>
		<p>O günün akşamı Julien’e, sanki paylar gibi bir tavırla, “Birkaç zarfın üzerine adresinizi yazın da bana getirin,” dedi.</p>
		<p>Julien, içinden, “Oh, oh! Âşık, uşak görevine atandı!” dedi, Marki’nin ihtiyar uşağı Arséne’e benzemeye çalışarak, keyifle yerlere kadar eğilerek selam verdi.</p>
		<p>Hemen o akşam zarfları yazıp götürdü; ertesi sabah erkenden bir mektup daha geldi; bu, üçüncü oluyordu. Julien baştan beş-altı, sona doğru da iki-üç satırını okudu. İncecik bir yazıyla karalanmış satırları birbirine bitişik gibi dört sayfa...</p>
		<p>Yavaş yavaş Madam de Fervaques hemen hemen her gün bir mektup göndermeyi huy ediniyordu: tatlı bir huy! Julien de yanıt olarak, Rus’un mektuplarından birini olduğu gibi kopya ediyordu. Tumturaklı anlatım kullanmanın büyük bir yararı vardır: Madam de Fervaques, yazdığı mektuplarla aldığı yanıtlar arasında pek uyarlık bulunmamasına hiç de şaşmıyordu.</p>
		<p>Julien’in her yapıp ettiğini kollamayı kendiliğinden iş edinen Tanbeau, bütün o mektupların açılmadan çekmeceye gelişigüzel atılıverdiğini Madam de Fervaques’a haber verebilseydi, bu kadının onuruna kim bilir ne kadar dokunurdu.</p>
		<p>Bir sabah kapıcı, Julien’e, Mareşal’in karısından bir mektup getiriyordu; Mathilde o adama kitaplığın önünde rastladı, elindeki mektubu, adresin Julien’in elyazısıyla olduğunu gördü. Bekçi, kitaplıktan çıkar çıkmaz Mathilde girdi; mektup daha masanın ucunda duruyordu; Julien yazıdan başını kaldırıp onu çekmeceye atmaya zaman bulamamıştı.</p>
		<p>Mathilde mektubu hemen yakalayıp, “İşte buna katlanamam,” dedi; “siz artık beni büsbütün unutuyorsunuz; ben sizin karınız değil miyim? Sizin bu yaptığınız çekilir şey değil, Mösyö.”</p>
		<p>Bu sözleri söyledikten sonra yaptığının korkunç bir densizlik olduğunu düşündü, kendi kendine şaştı, gururundan boğulacak gibi oldu; hüngür hüngür ağlamaya başladı; az sonra Julien onu soluğu kesilmiş bir halde gördü.</p>
		<p>Julien şaşırmış, ne diyeceğini bilemiyordu: Bu sahnenin kendisi için sevinilecek, övünülecek bir şey olduğunu da pek fark edemiyordu. Mathilde’e yardım edip oturttu; kız, kendini onun kollarına bırakıvermişti.</p>
		<p>Julien, onun davranışını ilk sezdiği an, içinde sonsuz bir sevinç duydu. Ama hemen sonra aklına Korasoff geldi, “Bir tek sözle gene her şeyi kaybedebilirim,” diye düşündü.</p>
		<p>Tuttuğu politikanın gerektirdiği çaba o kadar ağırdı ki kolları geriliverdi. “Ben bu yumuşak, dilber vücudu göğsümde sıkmaktan bile çekinmeliyim, yoksa gene beni hor görür, bana gene kötü davranır. Ne çirkin huy!”</p>
		<p>Mathilde’in kişiliğine böyle ilenip duruyordu, ama ondan soğuyamıyor, onu yüz kat çok seviyordu; kolları arasındaki kız sanki bir kraliçeydi.</p>
		<p>Julien’in böyle sakin, soğuk durması, Matmazel Mole’ün yüreğini parçalayan gurur yarasının acısını bir kat daha artırdı. Julien’in gözlerine bakıp o anda kendisi için asıl hissettiğini anlamaya çalışmak için gereken soğukkanlılık kızda yoktu. Onun gözlerine bakmaya bile cesaret edemiyor, küçümseyen bir bakışla karşılaşırım diye korkuyordu.</p>
		<p>Kitaplıktaki sedire uzanmış, hiç kımıldamıyordu; başını da Julien’i görmemek için öbür yana çevirmişti; gurur ile aşkın bir insan yüreğine çektirebileceği en acımasız acılarla kıvranıyordu. Bu giriştiği iş ne kadar da ağır, ne kadar da kötüydü.</p>
		<p>İçinden, “Ne kadar da kara bahtım varmış!” diyordu. “Ben utanmadan ilk adımı atayım da gene yüz görmeyeyim.” Acıdan çıldıran gururu da ekliyordu: “Hem yüz vermeyen de kim? Babamın bir uşağı.”</p>
		<p>Yüksek sesle, “İşte ben buna katlanamam,” dedi.</p>
		<p>Hışımla ayağa kalkıp gitti, iki adım ötede Julien’in masasının çekmecesini açtı. Orada, az önce kapıcının getirdiğine tıpkı benzeyen, açılmamış sekiz-on mektup görünce öfkesinden donakaldı. Adreslerin hepsini de, yazısını az çok değiştirerek, Julien’in yazdığı belliydi. Öfkeyle kendinden geçmiş gibi, “Ya?” dedi, “Demek hem onunla aranız iyi, hem de gene onu hor görüyorsunuz. Siz bir hiçsiniz, bir Mareşal’in karısını, Madam de Fervaques’ı hor görmek size mi düştü?”</p>
		<p>Sonra onun dizlerine kapanarak, “Beni bağışla, dostum,” dedi, “istersen beni adam yerine koyma, ama beni sev, ben senin aşkından yoksun kalırsam yaşayamam.”</p>
		<p>Bayılıp yere yığılıverdi.</p>
		<p>Julien, içinden, “Gururlu kızı ayağıma düşürdüm,” dedi.</p>
	</div>
	<div class="si-footnotes">
		<div class="si-footnote" id="f125"><a class="si-backref" href="#ref_f125">125</a><span>. (Fr.) Mareşalin karısı anlamına gelir. (Ç.N.)</span></div>
	</div>
</body>
</html>