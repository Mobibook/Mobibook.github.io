<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>28 <span class="inline"><em>Manon Lescaut</em></span></h2>
		<div class="epigraph">
			<p>“Başpapazın budalalığını, eşekliğini iyice anladıktan sonra artık aka kara, karaya ak diyerek çoğu zaman işini başardı.”</p>
			<p class="gap-writer">LICHTENBERG</p>
		</div>
		<p>Rus’un öğütleri, kendisine mektup yazılan kadınla konuşurken onun herhangi bir sözüne karşı koymaya kalkışmayı kesinlikle yasaklıyordu. Hangi nedenle olursa olsun, kendinden geçercesine hayranlık göstermekten ayrılmak doğru değildi; mektupların hepsi buna göre kaleme alınmıştı.</p>
		<p>Bir akşam operada, Madam de Fervaques’ın locasında, Julien, <em>Manon Lescaut </em>balesini göklere çıkarıyordu. Böyle bir dil kullanmasının bir tek nedeni vardı, o da baleyi tümüyle anlamsız bulmasıydı.</p>
		<p>Madam de Fervaques, o balenin Prévost’nun<a class="si-noteref" href="#f124" id="ref_f124">124</a> romanından çok aşağı olduğunu söyledi.</p>
		<p>Bu yargı, Julien’in tuhafına gitmişti:</p>
		<p>“Garip!” dedi, “Böyle erdemli bir kadın, nasıl oluyor da bir romanı övüyor?”</p>
		<p>Madam de Fervaques ne yazık ki böyle bayağı yazılarla, bedensel duygulara kapılmaya zaten hazır olan gençleri baştan çıkarmaya çalışan yazar takımına karşı duyduğu tiksintiden, haftada iki-üç kez söz ederdi.</p>
		<p>Madam de Fervaques, “O, ahlak gözetmez, tehlikeli yazılar içinde <em>Manon Lescaut</em>’nun en yükseklerden olduğu söyleniyor. Suçu gerçekten büyük bir yüreğin hak ettiği çarpıntılar, o yüreğin zayıflıkları o kitapta derin denebilecek bir gerçekle anlatılmış, ama gene de sizin Bonaparte’ınız, Saint Helena’da, o kitaba ‘Uşaklar için yazılmış bir roman,’ demiş.”</p>
		<p>Julien, bu sözü duyar duymaz, ruhunun bütün işlerliği yeniden uyandı. “Beni Madam de Fervaques’a bir kötüleyen olmuş; Napoléon’u coşkunca sevdiğimi söylemişler. Herhalde buna çok içerlemiş olmalı ki, bana da hissettirmek isteğini yenememiş.” İşin bu yanı Julien’i o akşam pek eğlendirdi, çok hoş sözler söyletti. Operanın holünde Madam de Fervaques’tan ayrılırken, kadın ona, “Hatırınızdan çıkarmayın, Mösyö,” dedi, “beni seven, Bonaparte’ı sevmemeli; o, olsa olsa, kaderin bir zorunluluğu diye kabul edilebilir. Zaten o adamın ruhunda, sanatın şaheserlerini anlamak için gereken duygululuk yokmuş.”</p>
		<p>Julien, kendi kendine, “‘Beni seven’ de ne demek; bunun belki çok anlamı var, belki de hiçbir anlamı yok,” diyordu. “Bizim zavallı taşralılar işte bu dilleri bilmez.” Madam de Fervaques’a ertesi gün götüreceği kocaman bir mektubu yazarken, aklı hep Madam de Rênal’deydi.</p>
		<p>Mareşal’in karısı, ertesi gün Julien’e, yapmacıklığını pek de gizleyemediği kayıtsızlık içinde, “Dün akşam, operadan çıktıktan sonra yazılmış gibi gözüken bir mektupta nasıl oluyor da Londra’dan, Richmond’dan söz ediyorsunuz?” dedi.</p>
		<p>Julien bu soru karşısında şaşırdı; mektubu, ne yazdığını düşünmeden, satır satır kopya etmiş, “Londra” ile “Richmond” sözcükleri yerine “Paris ile Saint-Cloud” sözcüklerini koymayı unutmuştu. Kendisini savunmak için birkaç kere söze başladıysa da hiçbirinde bitiremedi; kahkahayı patlatmamak için kendini zor tutuyordu. Sonunda, sözcüklerini araya araya, aklına bir yol geldi: “İnsan ruhunun en yüce, en yüksek çıkarları hakkında tartışmayla coşan ruhum kendinden geçmiş, size mektup yazarken bir dalgınlığa düşmüşüm.”</p>
		<p>Sonra, içinden, “Bir etki bıraktım,” dedi, “artık bu akşam sıkıntıya katlanmasam da olur,” Fervaques konağından koşarak çıktı. Akşam, bir gün önce yazdığı mektubun aslını gözden geçirdi, genç Rus’un Londra’dan, Richmond’dan söz ettiği o uğursuz parçayı buldu. Bu mektupta neredeyse sevdalı denebilecek bir eda bulunduğunu görünce pek şaşırdı.</p>
		<p>Sözlerinin görünürdeki hafifliğiyle mektupların o yüce, o hemen hemen hiç anlaşılmaz derinliği arasındaki aykırılık yüzünden kadının dikkatini çekmişti. Hele cümlelerin uzunluğu onun pek hoşuna gidiyordu. “Voltaire denen ahlaksızdan beri moda olan o kırık dökük anlatıma hiç benziyor mu?” Julien, sözlerinde, her tür sağduyudan büsbütün kaçınmak için elinden geleni yapıyordu, ama gene onlarda, Madam de Fervaques’ın gözünden kaçmayan bir dinsizlik, krallığa düşmanlık korkusu bulunmasını önleyemiyordu.</p>
		<p>O kadının çevresindekiler, yerleşik ahlak törelerini gözetmekten yana doğrusu çöp atlamaz soyundandı, ancak çoğu zaman günde bir tek yeni düşünce getirdikleri olmazdı. Bunun içindir ki yeniliğe benzeyen her şey, Madam de Fervaques’ın ilgisini uyandırırdı; ama o gibi sözlere canı sıkılmış gibi gözükmeyi de boynuna borç bilirdi. Yeniliğe ilgi göstermek kusurunun adını, “çağın hafifliği damgasını üzerinden atamamak,” koymuştu.</p>
		<p>Ama böyle salonlarda dolaşmak, ancak bir iş, bir yer dilenenler için tatlı olabilir. Julien’in o günlerde sürdüğü tatsız hayat, onu sıktığı gibi elbette okurlarımızı da sıkmaya başlamıştır. Bunlar, birlikte çıktığımız yolun kıraç yerleridir.</p>
		<p>Julien’in hayatında Fervaques olayının boşu boşuna doldurduğu bütün o günlerde Matmazel Mole onu düşünmemek için kendini zorluyordu. Ruhunda amansız çatışmalar vardı; bazen o mayası bozuk delikanlıyı adam yerine koymadığını sanıp koltukları kabarıyordu, ama hiç istemediği halde onun konuşmasıyla sanki büyüleniyordu. En çok şaştığı şey de, Julien’in ikiyüzlülüğü hiç bozmamasıydı. Julien’in, Madam de Fervaques’a her söylediği ya bir yalan ya da asıl düşüncesini iğrenilecek bir biçimde gizleyen bir sözdü; oysa Mathilde, onun her konu üzerinde ne düşündüğünü çok iyi bilirdi. Bu Machiavelli’ce davranış, kızı pek etkilemişti. Kendi kendine, “Ne ustalık,” diyordu, “Mösyö Tanbeau gibi bayağı dönekler, tumturaklı konuşan sersemler de hep bunları söylüyor, ama arada ne büyük fark var!”</p>
		<p>Ancak, Julien’in bazı günleri de acılar içinde geçiyordu. Her akşam Madam de Fervaques’ın salonunda gözükmesi, üzerine aldığı en ağır ödevi yerine getirmek içindi... Bir rolü oynamak için gösterdiği çabalar ruhunda güç bırakmıyordu. Bazen gece Fervaques konağının koca avlusundan geçerken kendini büsbütün koyvermiyor, umutsuzluğa düşmüyorsa, bu ancak iradesinin, mantığının güçlü oluşundandı.</p>
		<p>İçinden, “Papaz okulunda umutsuzlukla başa çıktım,” diyordu. “Oysa orada talihimin çok kara olmasından korkabilirdim! İlerleyebilsem de ilerleyemesem de ömrümü, dünyanın en bayağı, iğrenç insanlarıyla geceli gündüzlü bir arada geçirmek zorunda olduğumu sanıyordum. Ertesi bahar, yani ancak on bir ay sonra, ben yaştaki delikanlıların en mutlusu olmuştum.”</p>
		<p>Ama, çoğu zaman bu akıllıca düşünceler acılarını gidermiyordu. Her gün Mathilde öğle akşam sofrada görünüyordu. Mösyö Mole’ün söyleyip yazdırdığı mektuplardan, kızın Mösyö de Croisenois’ya varmak üzere olduğunu biliyordu. O nazik delikanlı, La Mole konağına günde iki kez uğramaya başlamıştı bile; kendisinden yüz çevrilmiş âşığın kıskanç gözleri, onun hiçbir davranışını kaçırmıyordu.</p>
		<p>Matmazel Mole’ün yavuklusuna güler yüz gösterdiğini sandığı akşamlar Julien, odasına döndüğünde, tabancalarına içi titreyerek bakmaktan kendini alamıyordu.</p>
		<p>İçinden, “Ah!” diyordu, “Çamaşırımdan markalarımı sökmek, sonra gidip Paris’ten 20 fersah ötede ıssız bir ormanda bu iğrenç hayata son vermek çok daha akıllılık olur! On beş gün oralarda beni tanıyan kimse bulunmayacağına göre ölümümden kimsenin haberi olmaz; on beş gün sonra da beni artık kim hatırlar!”</p>
		<p>Bu düşünce akıllıcaydı. Ama ertesi gün Mathilde’in giysisinin yeni ile eldiveni arasında kolunu görüvermek, bizim genç filozofun yüreğinde acılı, ama gene de onu hayata bağlayan anılar uyandırıyordu. O zaman içinden, “Hayır, hayır,” diyordu, “ben o Rus’un politikasını sonuna kadar götüreceğim. Bakalım iş neye bağlanacak? Madam de Fervaques’a o elli üç mektubu kopya edip gönderdikten sonra elbette başkasını yazmayacağım. Mathilde’e gelince, bu altı haftalık komedya, benim içimi parçalayan komedya, ya onun öfkesini azaltmaz, değiştirmez ya da böylece onunla bir an olsun barışmış olurum. Ah Tanrım! Böyle bir şey olsa sevincimden ölüveririm!” düşüncesini bir türlü sonuna erdiremiyordu.</p>
		<p>Uzun uzun hayallere daldıktan sonra gene kafasını toparlayabilince de, “Öyle olursa,” diyordu, “bir günlük bir mutluluğa kavuşurum, sonra gene benden yüzünü çevirir; ben hiçbir zaman onun çok hoşuna gidemeyeceğim için yüzünü çevirir, artık hiçbir umudum, başvuracak bir çarem de kalmaz, bütün bütün yok olurum.</p>
		<p>Onda bu huy varken, ona nasıl güvenebilirim ki! Bende bu dengesizlik varken onu elbette elden kaçırırım. Davranışlarımda, tavırlarımda incelik bulunmaz. Söz söyleyişim kaba, tatsız olur. Tanrım, ben niçin benim?”</p>
	</div>
	<div class="si-footnotes">
		<div class="si-footnote" id="f124"><a class="si-backref" href="#ref_f124">124</a><span>. Abbé Prévost: <em>Manon Lescaut </em>adlı ünlü romanın yazarı. (Ç.N.)</span></div>
	</div>
</body>
</html>