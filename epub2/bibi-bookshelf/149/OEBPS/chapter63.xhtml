<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>33 <span class="inline">Zayıflık cehennemi</span></h2>
		<div class="epigraph">
			<p>“Acemi bir kuyumcu, bu elması yontarken en parlak kıvılcımlarından birkaçını yok etti. Ortaçağ’da, o kadara da gitmeyelim, daha Richelieu zamanında,<br/>bir Fransız, isteme gücü olan bir adamdı.”</p>
			<p class="gap-writer">MIRABEAU</p>
		</div>
		<p>Julien, Marki’yi ateş püskürür buldu; o büyük soylu, ömründe belki ilk olarak incelik, görgü kuralları dışına çıktı; Julien’e, ağzına gelen sövgüleri yağdırdı. Julien şaştı, sinirlendi, ama duyduğu gönül borcu duygusu sarsılmadı. Çoktan beri seve seve kurduğu ne güzel hayalleri vardı; zavallı adam bir anda hepsinin yıkılıverdiğini görüyordu... “Ama bir yanıt vermeliyim, susmam öfkesini büsbütün artırır.” Vereceği yanıtı, ezbere bildiği Tartüf rolünde buldu.</p>
		<p>“Ben bir melek değilim... Size iyi hizmet ettim, bunun karşılığını bana cömertçe verdiniz... Size gönül borcum büyüktü, ama yirmi iki yaşındayım... Bu evde benim düşündüklerimi anlayan bir siz vardınız, bir de o sevimli...”</p>
		<p>Marki, bağırarak, “Canavar!” dedi. “Sevimli! Sevimli! Siz sevimli bulduğunuz gün, bu evden kaçmalıydınız.”</p>
		<p>“Kaçmak istedim; o zaman sizden Languedoc’a gitmek için izin istedim.”</p>
		<p>Marki ateş püskürerek dolaşmaktan yorulmuş, acı çekmekten güçsüz düşmüştü; bir koltuğa yığıldı; Julien onun kendi kendine, “Hayır, kötü bir insan değil!” diye söylendiğini duydu. Hemen dizüstü düşerek, “Hayır,” dedi, “ben size karşı kötü bir insan değilim.”</p>
		<p>Ama bu davranışından son derece utanıp hemen ayağa kalktı.</p>
		<p>Marki, gerçekten şaşkın bir haldeydi. Julien’in bu davranışını görünce gene bir arabacının ağzına yakışacak pis pis sövgüler savurmaya başlamıştı. Böyle ilk olarak bu kadar bayağı sözler söylemek, bilinmez, belki de ona bir eğlence oluyordu.</p>
		<p>“Kızımın adı Madam Sorel olacak ha? Kızım bir düşes olmayacak ha?”</p>
		<p>Bu iki düşünce kafasında böyle açıkça belirince Mösyö Mole acıdan kıvranıyor, artık duygularına, davranışlarına egemen olamıyordu. Julien dayak yiyeceğinden korktu.</p>
		<p>Marki, biraz aklı başına geldiği zamanlarda uğradığı yıkıma alışır gibi oluyor, o zaman Julien’e, oldukça akla uygun sitemlerde bulunuyordu:</p>
		<p>“Kaçmalıydınız Mösyö, kaçmalıydınız,” diyordu. “Göreviniz kaçmaktı... Siz, dünyanın en aşağılık adamısınız...”</p>
		<p>Julien, masa başına gidip bir kâğıda şu mektubu yazdı:</p>
		<div class="letter">
			<p>Çoktan beri hayat benim için dayanılmaz bir şey oldu, kendi elimle ona son veriyorum. Benim ölümüm yüzünden konakta çıkacak rahatsızlıktan dolayı beni bağışlamasını Marki cenaplarından, en derin saygı, en sonsuz gönül borcu duygularımla rica ediyorum.</p>
		</div>
		<p>“Tenezzül edip şu kâğıda bir göz gezdirir misiniz?.. Beni öldürün ya da uşaklarınızdan birine buyurun, öldürsün... Şimdi saat sabahın biri, ben bahçeye, dipteki duvara doğru gideyim.”</p>
		<p>Julien kapıdan çıkarken Marki bağırdı:</p>
		<p>“Cehenneme kadar yolun var!”</p>
		<p>Delikanlı içinden, “Anlaşılıyor,” dedi, “beni öldürmek zahmetini uşağından da esirgemek istiyor... Beni öldürsün, diyeceğim yok, yaptığıma karşılık buna razıyım... ama kendi kendimi öldüremem ya! Hayatı severim... Oğluma karşı da görevlerim var.”</p>
		<p>Kafasında ilk olarak bu kadar açıklıkla beliren bu düşünce, artık bütün düşüncelerini kaplayıp gezintinin ilk dakikalarında duyduğu tehlike duygusunu uzaklaştırdı.</p>
		<p>Yeni uyanan bu ilgi, Julien’i sakıngan bir adam etti. “O azılı adama karşı ne yapacağımı bilmek için, danışacak bir kimsem olmalı... Aklı başında değil, ondan her şey beklenebilir. Fouqué çok uzakta, hem o Marki gibi bir adamın gönlündeki duyguları anlayamaz ki!”</p>
		<p>“Kont Altamira var... Onun susacağına güvenebilir miyim? Benim akıl danışmam bir işe girişmek olmalı, durumumu büsbütün karıştırmamalı. Ne yazık! Bir kişi kalıyor, o da bizim asık yüzlü Rahip Pirard... Jansencilik onun kafasını daraltmış... Bir edepsiz Cizvit olsa dünyanın halini daha iyi bilir, benim işime daha yarar... Mösyö Pirard suçumu duyar duymaz beni dövmeye kalkabilir.”</p>
		<p>Tartüf’ün dehası, Julien’in imdadına yetişti. “Gidip ona günahımı çıkarmasını söylerim,” dedi. Bahçede iki saat dönüp dolaştıktan sonra sonunda bu karara vardı. Artık başına ansızın bir kurşun yiyebileceği aklına gelmiyordu; çok uykusu vardı.</p>
		<p>Ertesi sabah erkenden Julien, Paris’ten birkaç fersah ötede, acıma bilmez Jansencinin kapısını vuruyordu. Suçunu açıklayınca Rahip Pirard’ın bu işe pek şaşmadığını görüp şaştı.</p>
		<p>Öfkelenmekten çok tasalanan Rahip, “Bu işte belki ben de pek suçsuz sayılmam,” dedi. “O aşkı anlar gibi olmuştum. Talihsiz çocuk! Size olan sevgim, kızın babasına işi haber vermemi önledi.”</p>
		<p>Julien, hemen sordu:</p>
		<p>“Şimdi Marki ne yapar?”</p>
		<p>O anda Rahip’i pek sevmişti; Mösyö Pirard paylamaya kalksa Julien’e pek ağır gelecekti. Julien konuşmasını sürdürdü:</p>
		<p>“Benim aklıma üç şey geliyor. Birincisi; Mösyö Mole beni öldürtebilir,” (bunun üzerine o gece Marki’ye verdiği intihar mektubunu anlattı), “İkincisi; Norbert’e söyleyip beni düelloya çağırtır...”</p>
		<p>Rahip, öfkeyle ayağa kalkarak, “Böyle bir şeyi kabul eder misin?” dedi.</p>
		<p>“Sözümü bitirtmiyorsunuz ki! Bana iyilik eden bir adamın oğluna elbette ateş etmem; o beni öldürür... Üçüncüsü, Marki beni buradan uzaklaştırabilir. Bana, ‘Edinburgh’a ya da New York’a gidin,’ derse sözünü dinlerim. O zaman Matmazel Mole’ün durumunu gizleme olanağı doğar. Ama çocuğumun yok edilmesine göz yumamam. Din iman bilmeyen o adamın ilk aklına gelenin bu olacağına da hiç kuşkunuz olmasın...”</p>
		<p>Paris’te Mathilde üzüntü içindeydi. Babasını saat yedide görmüştü. Marki ona Julien’in mektubunu gösterdi; şimdi Mathilde, acaba Julien kendini öldürmeyi daha soylu bir davranış bulmuş olmasın, diye korkup titriyordu. Öfkeye varan bir acıyla, “Hem de benden izinsiz...” diye söyleniyordu. Babasına, “O öldüyse ben de ölürüm,” dedi. “Onun ölümüne siz neden olmuş sayılırsınız... Belki sevinirsiniz. Ama onun anısına yemin ediyorum, önce yasa girerim, herkese kendimi ‘Dul Madam Sorel,’ diye tanıtırım, bu imza ile yasımı herkese bildiririm, hiç kuşkunuz olmasın. Ne çekingenlik gösteririm, ne de alçaklık.”</p>
		<p>Aşkı deliliğe kadar varıyordu. Bu kez de Mösyö Mole korkmuş, ne yapacağını bilemiyordu.</p>
		<p>Artık olup bitenleri biraz soğukkanlılıkla kafasında tartmaya başlamıştı. Mathilde, öğlen yemeğinde gözükmedi. Onun annesine işi açmamış olduğunu görünce, Marki, omzundan bir yük kalkmış gibi oldu, koltukları da kabardı.</p>
		<p>Julien öğlene doğru konağa döndü, atın ayak sesleri avluda çınladı. Julien indi. Mathilde onu çağırttı, hizmetçi kızın yanında, onun boynuna atıldı. Julien, Mathilde’in gösterdiği bu coşkunca sevgiye karşı pek duygulanmadı. Rahip Pirard’la uzun uzun konuştuktan sonra onun yanından çıkarken ruhunda diplomatlıkla ölçülülük yeniden uyanmıştı. Olasılıkları hesaplamak, hayalini söndürmüştü. Mathilde, intihar mektubunu okuduğunu ona ağlaya ağlaya anlattı.</p>
		<p>“Babam düşüncesini değiştirebilir; rica ederim, siz hemen yola çıkıp Villequier’ye gidin. Atınıza binin de sofradakiler kalkmadan konaktan uzaklaşın.”</p>
		<p>Julien, o şaşkınlık, o aldırışsızlık durumunu bırakmıyordu; Mathilde hüngür hüngür ağlamaya başladı. Onu kollarının arasında sıkıp heyecanla, “Bırak da işlerimizi ben yoluna koyayım,” dedi. “Bilirsin senden ayrılışım, gönlümün isteğiyle değildir. Sen benim hizmetçinin adresiyle bana mektuplar gönder, ama zarfı başka birine yazdır, ben sana cilt cilt yanıtlar yollarım. Hoşça kal! Buradan kaç!”</p>
		<p>Bu son söz, Julien’in canını sıktı, ama o gene söz dinledi. İçinden, “Ne yapalım?” dedi, “Yaradılışlarından! Bu insanlar, en iyi anlarında bile, karşılarındakini yaralayacak sözü bulup söylüyorlar.”</p>
		<p>Mathilde, babasının bütün sakıngan tasarılarına inançla karşı koydu. Madam Sorel olacak, kocasıyla birlikte ya İsviçre’de yoksulluk içinde, ya Paris’te babasının yanında yaşayacaktı; ancak bu temel üzerinde görüşüyor, başka bir şey dinlemiyordu. Hele çocuğunu gizli bir yerde doğurmak önerisine bütün bütün karşı çıkıyordu.</p>
		<p>“Öyle bir şey yaparsam benim için kara çalma ile leke kapıları açılmış olur. Nikâhtan iki ay sonra kocamla yolculuğa çıkarım, oğlumu da uygun bir zamanda dünyaya getirdiğimi söylemek kolay olur.”</p>
		<p>Mathilde’in bu kararlılığı, önce öfkeyle karşılanıyordu, ama sonunda Marki’nin kuşkuları uyandı.</p>
		<p>Yüreği yumuşadığı bir an, kızına, “Al,” dedi, “yılda on bin frank faiz getirecek bir tahvil. Bunu Julien’e gönder; ne yapacaksa, çabuk yapsın, bir daha elinden almayayım.”</p>
		<p>Julien, Mathilde’in buyurmayı ne kadar sevdiğini bilirdi; onun sözü yerine gelsin diye boşu boşuna kırk fersah yol almıştı: Villequier’ye gitmiş, orada çiftliklerin hesabını görüyordu. Marki’nin o bağışı üzerine Paris’e döndü. Hemen gidip Rahip Pirard’ın yanına sığındı. Julien’in Villequier’de kaldığı günlerde Mösyö Pirard, Mathilde’in en yararlı yardımcısı olmuştu. Marki ne zaman o sözü açsa, Papaz ona, açık olarak yapılacak bir nikâhtan başka herhangi bir yola başvurmanın, Tanrı yanında bir günah olacağını kanıtlıyordu.</p>
		<p>“Neyse ki,” diyordu, “bu konuda insanların aklı da dinin buyurduğuna uyuyor. Matmazel Mole’ün ne kadar coşkulu bir yapısı olduğunu biliriz, kendisinin istemediği bir işte sır saklaması nasıl umulabilir? Açık nikâhla, düğünle işi çözümlemeyi istemezseniz, onun kendi dengi olmayan bir gençle sevişmiş olması daha çok dedikoduya neden olur. Her şeyi olduğu gibi söylemeli, hiçbir gizli nokta bırakmamalı, işin içinde gizli bir yan var sandırmamalı.”</p>
		<p>Marki, düşünceli düşünceli, “Doğru,” dedi. “Bu biçim kabul edilince, nikâhtan üç gün sonra gene bu işin sözünü etmek, düşünme yeteneğinden yoksun insanların işi sayılır. Hükümetin devrimcilere karşı büyük bir girişiminden yararlanıp işi sessizce bağlayıvermeli.”</p>
		<p>Mösyö Mole’ün dostlarından iki-üç kişi daha, Rahip Pirard’ın görüşündeydi. Onların gözünde en büyük engel, Mathilde’in dediğinden dönmez bir kız olmasıydı. Ama bütün bu mantıklı, akıllı uslu sözlerden sonra da Marki’nin gönlü, kızını bir gün düşes olmuş görmek umudundan bir türlü vazgeçemiyordu.</p>
		<p>Belleği de, hayali de, gençliğinde hâlâ geçerli olan her türlü dalavereler, ikiyüzlülükle doluydu. Onun durumunda bir adam zorunluluk karşısında boyun eğsin, yasalardan korksun! Bunu bir türlü kafasına sığdıramıyor, onuruna aykırı bir şey buluyordu. O pek sevdiği kızının geleceği için on yıldır kurduğu gönül bağlayıcı hayallerden uyanmak ağrına gidiyordu.</p>
		<p>İçinden, “Kimin aklına gelirdi ki?” diyordu. “Yaradılıştan o kadar kibirli; zekâca o kadar üstün, adımız, soyumuzla benden de çok övünen bir kız, kalksın da bunu yapsın! Fransa’nın en yüce, en ünlü soyluları, onu oğullarına almak için can atıyordu!</p>
		<p>Artık ölçülü olmak, sakınarak davranmak para etmiyor. Bu yüzyıl her şeyi altüst edecek, yıkacak; öyle bir keşmekeşe gidiyoruz ki!”</p>
	</div>
</body>
</html>