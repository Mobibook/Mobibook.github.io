<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>2 <span class="inline">Kibarlar çevresine giriş</span></h2>
		<div class="epigraph">
			<p>“İnsanın on sekiz yaşında, koruyacak kimsesi olmadan bir başına girdiği ilk salon: Ne gülünç, ne dokunaklı bir anıdır. Bir kadının bakıvermesi, beni korkutmaya yeterdi. Hoşa gitmeye çalıştıkça daha acemileşiyordum. Her şey hakkında yanlış yanlış bilgiler edinmiştim, ya hiçbir neden yokken gönlümü açıverir, ya da bana sertçe bir bakışla baktı diye bir adamı kendime düşman sanırdım. Ama ürkekliğimin, çekingenliğimin yarattığı bu dayanılmaz üzüntüler arasında bir güzel gün, ne güzel bir şeydi!”</p>
			<p class="gap-writer">KANT</p>
		</div>
		<p>Julien, avlunun ortasında, ağzı açık kalakalmıştı; Rahip Pirard, “Aklınızı başınıza toplayın,” dedi, “bir bakıyorsun, aklınıza korkunç düşünceler geliyor, bir bakıyorsun, çocuklaşıveriyorsunuz. Horatius’un <em>nil mirari</em>’si (coşkunluk istemez) nerede kaldı ya! Bir düşünün, bütün bu uşak milleti, buraya yerleştiğinizi görünce, sizi alaya almaya kalkışacak; size, haksız yere kendilerinden üstün tutulmuş bir eşit diye bakacaklar. Babacanlığa vurup size iyi öğütler vermek, yol yordam öğretmek istediklerini sandıracak, sizi kabaca bir densizlik yapmaya uğraşacaklar.”</p>
		<p>Her şeyden kuşkulanma hissi gene uyanıveren Julien dudağını ısırarak, “Hele öyle bir şeye kalkışsınlar da göreyim!” dedi.</p>
		<p>Bu beylerin, Marki’nin yazı odasına varıncaya kadar birinci katta, birinden birine geçtikleri salonları bir görseydiniz, ey benim okuyucum! Pek tantanalı, tantanalı olduğu kadar da hüzünlü bulurdunuz. Onları size olduğu gibi bağışlasalar, belki girip oturmaya yanaşmazsınız. O salonlar esneme ile iç karartıcı düşünceler ülkesidir. Julien’in hayranlığını, bu salonlar bir kat daha artırdı. “İnsan bu kadar gösteriş içinde hiç mutlu olmaz mı?” diye düşünüyordu.</p>
		<p>Sonunda Rahip Pirard ile Julien, bu görkemli konağın en çirkin odasına vardılar: Aydınlık, eh! İşte göz gözü görecek kadardı; içeride parlak gözlü, sarı perukalı, zayıf bir adam oturuyordu. Rahip, Julien’e dönüp tanıştırdı. Bu adam, Mole Markisi’ydi. Julien, onu o kadar terbiyeli, o kadar nazik buldu ki neredeyse tanımayacaktı. Bray-le-Haut Manastırı’nda gördüğü o gösterişli, çalımlı soyluya hiç benzemiyordu. Julien, perukayı doğrusu çok saçlı buldu. Bu izlenim onu çekingenlikten kurtardı. III. Henri’nin dostunun torununu Julien, ilk önce mıymıntıca bir şey gördü. Çok cılızdı, bir türlü de yerinde duramıyordu. Ama arası çok geçmedi, Julien Marki’nin gösterdiği inceliğin, terbiyenin Besançon Piskoposu’nunkinden de üstün olduğunu, karşısındaki adamı Besançon Piskoposu’ndan da hayran edeceğini anladı. Konuşmaları üç dakika bile sürmedi. Çıkarken Rahip, “Siz Marki’ye, bir tabloya bakar gibi baktınız,” dedi. “Bu adamların görgü, incelik dedikleri şeyi ben öyle pek iyi bilmem, siz yakında bu işleri benden bin kat iyi anlarsınız; ama bana öyle geliyor ki sizin bakışlarınızdaki yüreklilik, pek görgülüce bir şey değildi.”</p>
		<p>Yine arabaya binmişlerdi; büyük caddelere çıkmadan durdular; Rahip, Julien’i, iç içe büyük salonlardan yapılmış bir daireye soktu. Julien bu yerde mobilya olmadığına dikkat etti. Julien, oldukça utanmaz bulduğu bir heykelle süslenmiş yaldızlı, koca bir saate durmuş bakıyordu; tam o sırada içeriye gülerek pek şık bir bey girdi. Julien onu hafifçe selamladı.</p>
		<p>O bey gülümseyerek elini omzuna koyunca Julien irkildi, öfkeden kızarmıştı. Rahip Pirard, bütün o ağırbaşlılığına bakmadan, gözlerinden yaş gelesiye kadar gülmekten kendini alamadı. Meğer terziymiş. İşlerini bitirip çıkarlarken, Rahip, “Şimdi iki gün serbestsiniz,” dedi, “sizi ancak iki gün sonra Madam Mole’e tanıtabiliriz. Benim yerimde başka biri olsaydı sizi, bu yeni Babil kentinde geçireceğiniz ilk günlerde yalnız bırakmaz, bir kız gibi göz hapsine alırdı. Baştan çıkacağınız varsa hemen olup biter, ben de sizi düşünmekten kurtulmuş olurdum. Öbür gün sabahleyin size bu terziden iki siyah giysi gelecek, prova edecek çocuğa beş frank verirsiniz. Hem siz bu Parislilere sesinizi pek duyurmayın. Bir söz söyleyin, sizinle alayın yolunu bulurlar. Başlıca işleri bu. Öbür gün öğleyin bana gelin... Hadi şimdi gidip ne yapacaksanız yapın... Ha, unutuyordum: Size birkaç adres vereceğim, gidip ayakkabı, gömlek, bir de şapka ısmarlarsınız.”</p>
		<p>Julien, rahibin verdiği kâğıttaki yazıya bakıyordu; Rahip, “Marki’nin yazısı,” dedi, “o her şeyi düşünen, çalışkan bir adamdır; buyurmaktansa yapmayı sever. Sizi, böyle zahmetleri üzerinden atabilmek için alıyor. O ateş gibi adamın size bir işaretle göstereceği işleri başaracak kadar bakalım tutarlı olacak mısınız? Bunu da görür anlarız: Kendinizi kollayın!”</p>
		<p>Julien hiçbir şey söylemeden, adreslerini aldığı dükkânlara gitti; oralarda saygıyla karşılandı, hatta kunduracı, defterine onun adını, bir de soyluluk işareti katarak, Mösyö Julien de Sorel, diye yazdı.</p>
		<p>Père-Lachaise Mezarlığı’nda pek erdemli, sözlerine bakılırsa koyu özgürlük yanlısı bir bey, Julien’i, Mareşal Ney’in mezarı başına kadar götürmek inceliğini gösterdi; Mareşal’in mezarı, politikacıların işgüzarlığı ile yazısız kalmıştı. Kendisini gözleri yaşararak kucaklamaya kalkan bu özgürlükçüden ayrıldıktan sonra, Julien, saatinin aşırılmış olduğunu anladı. Bu iş, kulağına küpe oldu. İki gün sonra öğleyin Rahip Pirard’a gitti; Rahip onu bir süre süzdükten sonra sert bir tavırla, “Korkarım siz kendini beğenmiş bir züppe olacaksınız,” dedi.</p>
		<p>Julien’de, yasa girmiş oldukça genç bir adam hali vardı; doğrusu hiç de züppeliği yoktu, ama taşrada hem şıklık, hem önemlilik taslayanlar gibi o da omuzlarını sallayarak yürüyordu; bu hal, kendisi de bir taşralı olan Rahip’in gözünden kaçmamıştı. Julien’i gördüğü zaman onun o hali üzerine Marki’nin verdiği yargı Rahip’inkine hiç de benzemedi; o kadar ki, Rahip’e, “Mösyö Sorel’in dans dersi almasına bilmem izin verir misiniz?” dedi.</p>
		<p>Rahip, taş kesilmişti; neden sonra, “Julien rahip değildir, öğrensin,” diyebildi.</p>
		<p>Marki, gizli, küçük bir merdivenin basamaklarını ikişer ikişer çıkarak Julien’i, en üst katta güzel, çatısı eğri bir odaya kendi eliyle götürdü; Julien’e verilen bu oda, konağın büyük bahçesine bakıyordu. Öyle büyük bir adamın böyle küçük işlere de karıştığını görüp şaşan Julien, çekine çekine, “İki gömlek aldım,” dedi.</p>
		<p>Marki, ciddi bir tavırla, “Güzel,” dedi, “yirmi iki tane daha alırsınız. Size ilk üç aylığınızı da veririm.”</p>
		<p>Marki’nin bunları söylerken sesindeki o buyurgan eda Julien’i oldukça düşündürdü.</p>
		<p>Marki, Julien’in odasından çıkarken, yaşlıca bir adamı çağırıp, “Arsène,” dedi, “Mösyö Sorel’in işlerine siz bakacaksınız.”</p>
		<p>Birkaç dakika sonra Julien kocaman bir kitap odasında yapayalnızdı; sevinç, haz içindeydi. İçeri giren olur da kendisini böyle heyecan içinde görür diye gidip kuytu bir köşeye saklandı; oradan kitapların sırtlarını seyrettikçe kendinden geçiyordu. “Ben bütün bunları okuyabileceğim!” diyordu. “Buradan nasıl hoşlanmam? Mole Markisi’nin benim için yaptıklarının yüzde birini yapsa, Mösyö de Rênal onuru bir paralık oluverdi sanırdı... Hele şimdi yazılacak kâğıtlara bir bakalım.”</p>
		<p>O iş bittikten sonra Julien kitaplara yaklaşmaya cesaret etti; Voltaire’in hepsi aynı biçimde basılmış bütün yapıtlarını görünce sevincinden çıldıracak gibi oldu. İçeriye bir giren olursa görebilsin diye gidip odanın kapısını açtı. Sonra o seksen cildi birer birer zevkle açıp kapadı. Bu kitapların ciltleri, Londra’nın en ünlü ustasının elinden çıkmış güzellikte eşsiz birer sanat yapıtıydı. Julien’in hayranlığı son dereceye varmaz da ne olur?</p>
		<p>Bir saat sonra Marki gelip yazılan kâğıtlara baktı; Julien’in <em>cela</em><a class="si-noteref" href="#f80" id="ref_f80">80</a> sözcüğünü <em>cella</em><a class="si-noteref" href="#f81" id="ref_f81">81</a> biçiminde yazdığını görünce şaşırdı. İçinden, “Sakın,” dedi, “Rahip’in bu gencin bilgisi için anlattıkları masal olmasın!” Julien’i umduğu gibi bulamadığına canı sıkılmıştı; ona dönüp tatlılıkla, “Sözcüklerin nasıl yazılacağı konusunda pek bilgili değilsiniz sanırım,” dedi.</p>
		<p>Julien, “Öyle efendim,” dedi.</p>
		<p>Bu sözün, kendisine dokunabileceğini hiç düşünmüyordu; Marki’den gördüğü iyi davranış Mösyö de Rênal’in o kendini beğenmiş, kurumlu tavırlarını hatırlatmış, içine bir hoşluk vermişti.</p>
		<p>Marki içinden, “Bu Franche-Comté’li rahibi deneyelim diye boşuna zaman geçireceğiz!” dedi, “Ne yapalım ki benim de güvenilecek bir adama pek ihtiyacım vardı.” Sonra Julien’e dönüp, ‘<em>Cela</em> bir <em>l </em>ile yazılır,’ dedi, “her gün mektupları bitirdikten sonra sözlüğü açar, nasıl yazıldığını iyi bilmediğiniz sözcüklere bakarsınız.”</p>
		<p>Saat altıda Marki, Julien’i çağırttı, ayağında hâlâ çizme olduğunu görünce canı sıkıldı.</p>
		<p>“Ben bir konuda yanılmışım,” dedi, “size her gün saat beş buçukta ‘giyinmeniz’ gerektiğini söylemeyi unutmuşum.”</p>
		<p>Julien, bunun ne demek olduğunu anlamamış, bakıyordu. Marki, “Yani uzun konçlu çorapla iskarpin giymeniz gerek. Arsène size hatırlatır: Bugünlük sizin adınıza özür dilerim.”</p>
		<p>Mösyö Mole bunu söyledikten sonra Julien’i, her yanı yaldızla parıldayan bir salona götürdü, kendisi arkada kalıp onu öne geçirmek istemişti. Mösyö de Rênal ise böyle zamanlarda kapıdan en önde girmek için adımlarını hızlandırdı. Eski efendisinin böyle kendisini beğenmesini hatırlamak yüzünden Julien, Marki’nin ayağına bastı; zaten gut ağrıları çeken adamcağızın pek canı acıdı. İçinden, “Üstelik hantallığı da var!” dedi. Onu uzun boylu, çalımlı bir hanıma tanıttı. Bu kadın, Madam Mole Markizi’ydi. Julien, Markiz’de, Verrières Kaymakamı’nın karısı Madam de Maugiron’unkini andıran küstahça bir hal buldu. Salonun son derece süsü, gösterişiyle şaşırmış olan Julien, Mösyö Mole’ün ne dediğini işitmedi. Markiz de ona baktı, bakmadı... Salonda birkaç da erkek vardı; Julien bunların arasında, birkaç ay önce Bray-le-Haut’ daki törende tenezzül edip kendisiyle konuşan Agde Piskoposu’nun da bulunduğunu görünce anlatılmaz bir sevinç duydu; yadırgadığı, bakmaya çekindiği bu yüzler arasında bir tanıdık görünce gözlerine bir şefkat, bir tatlılık gelmişti. Genç Piskopos bu bakışlardan korkmuş olacak ki o taşralıyı tanıyıp konuşmaya kalkışmadı.</p>
		<p>Julien’e, bu salonda toplanan adamların bir hüzünlü, sıkıntılı halleri var gibi geldi; Paris’te gelenek yavaş konuşulur, küçük şeyler gözde büyütülmez.</p>
		<p>Saat altı buçuğa doğru içeri saz benizli, fidan boylu, bıyıklı, güzel bir delikanlı girdi; başı pek küçüktü. Markiz, elini öptürürken, “Siz hep böyle geç gelirsiniz,” dedi.</p>
		<p>Julien, bu delikanlının Mole Kontu olduğunu anladı. Daha ilk görüşte pek cana yakın buldu.</p>
		<p>İçinden, “Hakaretli alaylarıyla beni bu evden kaçıracağı söylenen adam böyle mi olur?” diyordu.</p>
		<p>Julien, Kont Norbert’i inceden inceye süzerken, ayağında çizmeyle mahmuz bulunduğunu gördü... “Ben iskarpin giyeceğim, kuşkusuz onun gibi bir kibar olmadığım için.” Sofraya oturuldu. Julien, Markiz’in sesini biraz yükselterek bir şey söylediğini duydu. Gene o sırada karşısına oldukça sarışın, boyu bosu yerinde bir genç hanımın oturduğunu fark etti. Bu hanım önce hoşuna gitmedi; ama dikkatle bakınca belki de ömründe hiç bu kadar güzel gözler görmediğini anladı; şu kadar ki, o gözler bir ilgisizlik, bir soğuk ruhluluk gösteriyordu. Sonraları Julien o bakışlarda gördüğü halin, her şeyi inceleyen, ama ağır, çalımlı olmak borcunu da hatırlayan bir can sıkıntısı olduğunu anladı. İçinden, “Madam de Rênal’in de gözleri çok güzeldir,” diyordu, “herkes ona gözlerinin güzelliğini öven sözler söyler; ama onun gözleri nerde, bu gözler nerde!” Matmazel Mathilde dendiğini duyduğu bu kızın böyle ara sıra gözlerinin parlaması aklına geliveren bir nüktenin, bir alayın ateşindendi; ama Julien henüz bunu anlayacak kadar deneyimli değildi. Yemeğin sonuna doğru, Matmazel Mole’ün gözlerinin güzelliğini dile getirecek bir söz buldu, “Bu gözler ışıldıyor,” dedi. Zaten Matmazel Mathilde annesini zalimce andırıyordu; annesi ise Julien’in gitgide zıddına gidiyordu, artık kızına da bakmadı. Kont Norbert’i ise her yönden hayranlık duyulacak bir adam diye görüyordu. Julien onun, o kadar tutkunu olmuştu ki kendisinden daha zengindir, daha soyludur diye kin bağlamak aklından bile geçmedi.</p>
		<p>Julien, Marki’yi canı sıkkın gibi gördü.</p>
		<p>İkinci yemek için tabaklar değiştirilirken Marki oğluna, “Norbert,” dedi, “Mösyö Julien Sorel’e yakınlık göstermeni isterim; bugünden sonra benim genelkurmayıma girmiştir, kendisini olgun bir adam edeceğim, tabii ki <em>cella</em> (bu) elden gelirse.”</p>
		<p>Sonra yanında oturana dönüp, “Mösyö Sorel benim yazıcım,” dedi, “<em>cela</em>’yı iki <em>l </em>ile yazıyor.”</p>
		<p>Herkes Julien’e baktı; Julien, Norbert’i selamlarken başını çokça eğdi, ama bakışı, şöyle toptan söylemek gerekirse, herkesçe beğenildi.</p>
		<p>Marki, Julien’in o zamana kadar başlıca neler öğrendiğini herhalde anlatmış olacak ki sofrada bulunanlardan biri onu, Horatius üzerine birtakım sorularla açmaza düşürmek istedi. Julien içinden, “Besançon Piskoposu’nun gözüne de Horatius’tan söz ederek girdik,” dedi, “galiba bu adamlar ondan başka şair bilmiyor.” O andan sonra heyecanı, şaşkınlığı geçti. Zaten Matmazel Mole’ü hiçbir zaman bir kadın saymamaya karar vermiş olduğu için, kendine gelmesi zor bir şey değildi. Ta okuldan beri erkeklerle boy ölçüşmesini bilir, onlara kolay kolay yenilmezdi. Hele yemek odası o kadar gösterişli olmasaydı, Julien büsbütün yatışabilecekti. Gerçekte ona hâlâ kendinde bir küçüklük hissettiren şey, Horatius’tan söz ederken bakıp içinde konuştuğu adamı gördüğü, her biri ikişer metre yüksekliğindeki iki aynaydı. Cümleleri, bir taşralı olduğu düşünülürse, doğrusu pek uzun değildi. Güzel gözlerine, o bazen ürkek, iyi bir yanıt verdiği zamanlar da sevinçle karışan çekingenliği, bir kat daha parlaklık veriyordu. Onu hoş bir delikanlı diye karşıladılar. Bu sınav, herkesin ağırbaşlı olmaya çalıştığı bir sofrada biraz canlılık, biraz ilgi uyandırmıştı. Marki, Julien’le konuşan adama bir göz işareti edip sorularını daha da ileri götürmesini istedi, içinden, “Yoksa bu delikanlı gerçekten bir şeyler biliyor mu?” diyordu.</p>
		<p>Julien, ileri sürdüğü düşünceleri kendi buluyor ve yanıtlıyordu. Çekingenliği oldukça hafifledi, o kadar ki, zarif, nükteli sözler söyleyemediyse de –Paris’te kullanılan dili bilmeyenin elinden öyle şey gelir mi hiç?– yeni yeni düşünceler bulup çıkardı; gerçi bunları öyle hoş cümlelerle süsleyemiyor, uygun bir zamanını kollamadan uluorta söyleyiveriyordu. Ama bu düşünceler, sofradakilerin hepsi için yeniydi; Julien’in Latinceyi kusursuz olarak bildiği de görülüyordu.</p>
		<p>Julien’i öyle sınava çeken adam, akademide yazıtlar uzmanıydı. Hem de –akademide böylesi pek bulunmaz ama– Latince bilirdi; Julien’in Latin edebiyatından iyice anlar bir adam olduğunu gördü, onu utandıracak sorulardan da kaçınmayıp gerçekten açmaza düşürmeye çalıştı. Bu cenkleşmenin verdiği ateşle Julien, yemek salonunun o tantanalı eşyasını hele unutabildi de Latin şairleri üzerine, karşısındakinin hiçbir kitapta görüp okumadığı şeyler söyledi. Akademi üyesi, olgunluk gösterip bunu söyledi, genç yazmanı bir daha kutladı. Çok şükür ki Horatius’un zengin mi, yoksul mu olduğu sorunu da açıldı: Molière ile La Fontaine’in dostu, Chapelle gibi gönül eğlendirmek için şiir söyleyen hoşsohbet, kaygı bilmez bir adam mı, yoksa Byron’u suçlayan Southey gibi saray halkıyla dolaşan, kralın doğum günleri için kasideler söyleyen yoksul bir devlet şairi mi? Toplumun, Augustus’un, IV. George’un zamanlarındaki halinden söz edildi; her iki çağ da soyluların egemen olduğu zamanlardı; ama Roma’da halktan olmamakla birlikte soylu da sayılmayan Mécène sınıfı, o sınıfın elinden üstünlüğü koparıp almış; İngiltere’de ise o sınıf IV. George’u hemen hemen bir Venedik dukası değerine indirmişti. Bu tartışma, Marki’nin, yemeğin başından beri iç sıkıntısı yüzünden düştüğü uyuşukluk halini giderir gibi oldu.</p>
		<p>Julien, Southey, Lord Byron, IV. George gibi daha ilk olarak işittiği adlardan bir şey anlamıyordu. Ama Roma’da geçmiş, ne oldukları Horatius’un, Martial’in, Tacitus’un yapıtlarından anlaşılabilecek olayların sözü edildi mi, söz götürmez bir üstünlüğü olduğu kimsenin gözünden kaçmamıştı. Julien, Besançon Piskoposu ile o ünlü tartışmada öğrendiği birçok düşünceleri de kendine mal etmişti; doğrusu bunlar da büyük bir zevkle dinlenildi.</p>
		<p>Şairler konusu artık herkesi yorup kapandıktan sonra, kocasını eğlendiren her şeyi beğenmeyi kendine ilke edinmiş olan Markiz, Julien’e bakmak inceliğinde bulundu. Markiz’e, yanında oturan akademi üyesi, “Bu genç rahibin halinde tavrında bir acemilik var, ama bilgili bir adama benziyor,” dedi; Julien de bunu işitti. Böyle hazır yargılar, ev hanımının kafasına pek uygun gelirdi; Julien hakkında akademi üyesinin söylediğini kendine mal edip onu yemeğe alıkoymakla pek yerinde bir iş yapmış olduğuna karar verdi, “Mösyö Mole’ü eğlendiriyor,” dedi. </p>
	</div>
	<div class="si-footnotes">
		<div class="si-footnote" id="f80"><a class="si-backref" href="#ref_f80">80</a><span>. (Fr.) Şu. (Ç.N.)</span></div>
		<div class="si-footnote" id="f81"><a class="si-backref" href="#ref_f81">81</a><span>. Stendhal de Savunma Bakanlığı’na yazıcı olarak girdiği ilk gün, o sözcüğü böyle yanlış yazmış. (Ç.N.)</span></div>
	</div>
</body>
</html>