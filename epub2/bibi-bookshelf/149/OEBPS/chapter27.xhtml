<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>27 <span class="inline">Hayatta ilk deney</span></h2>
		<div class="epigraph">
			<p>“Bu içinde yaşadığımız çağ, hey Tanrım, pek kutsal sayılıyor. Ona dil uzatanın vay haline!”</p>
			<p class="gap-writer">DIDEROT</p>
		</div>
		<p>Julien’in hayatının bu dönemini açık, değeri belli üç-beş olay anlatmakla geçivermemizi, okurlarımız hoş görsün. Doğrusu öyle olaylar az değildir ama Julien’in papaz okulunda gördükleri pek kara şeylerdir; oysa biz bu sayfalara ne pek açık ne de pek koyu renk vermek istedik. Bazı şeylerin acısını çekmiş olan çağdaşlarımız, onlar anıldı mı, artık hiçbir şeyden, bir hikâye okumaktan bile zevk alamaz olurlar.</p>
		<p>Julien, davranışlarına istediği kaypaklığı verme denemelerinde, umduğunu elde edemiyordu; öyle anlar oldu ki, Julien, kolu kanadı kırılıp bezginliğe düştü. Bu çirkin işte bile sivrilemiyordu. Dışarıdan göreceği en küçük yardım, onu yine yüreklendirebilirdi: Yenilmesi gereken zorluk pek büyük değildi; ama o, koca denizin ortasında bırakılmış bir kayık gibi yapayalnızdı. “Başarsam da ne çıkar?” diyordu. “Bütün hayatımı ciğeri beş para etmez bu adamların arasında geçirecek değil miyim? Bir kısmı öğle yemeğinde göçürecekleri domuz yağında yapılmış omletten başka bir düşüncesi olmayan açgözlü herif, kimisi de Papaz Castanède gibi hiçbir günahtan, suçtan yılmayan edepsiz! Onlar yüksek yerlere erecek, erecek ama ne pahasına erecek, Tanrı bilir. İnsanoğlu istedi mi, her işin altından kalkar, ama böyle bir bezginliği de yenmek elinden gelir mi? Büyük adamların işi öyle güç değildi. Tehlike ne kadar büyük olursa olsun, onu güzel buluyorlardı; oysa benim dört yanımı saran çirkinliği benden başka kim anlayabilir?”</p>
		<p>O günler, Julien’in hayatının en acılı günleri oldu. Besançon’daki alaylardan birine gönüllü yazılması ne kadar kolaydı! Latince öğretmeni de olabilirdi; geçinebilmek için az bir şey de yeterdi ona. Ama buna razı olunca, artık yükselmekten, hayalindeki hayattan umudunu kesmiş olurdu. Bu da onun için ölmek demekti. İşte Julien’in o günleri böyle gamlı düşüncelerle geçiyordu.</p>
		<p>Bir sabah kendi kendine, “Öteki köy uşaklarına benzemediğim için övünür dururdum! Oysa hayat bana, farktan kin doğduğunu gösterdi,” dedi. Bu büyük gerçeği, en garip başarısızlıklarından biri öğretmişti ona. Kendine aziz süsü veren öğrencilerden birine yaranmak için sekiz gün elinden geleni yapmıştı. Bir sabah bahçede onunla dolaşmış, onun insanı esnemekten uyutacak saçmalarını sabırla dinlemişti. Birdenbire hava bozuldu, fırtınaya döndü, gök gürledi; o zaman mübarek delikanlı Julien’i, kaba bir tavırla başından savarak, “Bu dünyada herkesin günahı da, sevabı da kendine,” dedi, “ben yıldırımla çarpılıp yanmak istemem. Tanrı sizi, bir imansız gibi, bir Voltaire gibi, ateşiyle cezalandırabilir.”</p>
		<p>Julien, öfkeyle dişlerini sıktı ve şimşeğin çizdiği göğe gözlerini kaldırıp, “Fırtına koparken uyursam boğulmayı hak etmiş olurum!” dedi. “Hadi gidip başka bir budalayı ele geçirmeye bakalım.”</p>
		<p>Papaz Castanède’in din tarihi dersi saati çaldı.</p>
		<p>Ezici çalışmalardan ve babalarının yoksulluğundan gözleri pek yılmış olan o delikanlılara o gün Papaz Castanède pek korktukları hükümetin, ancak Tanrı’nın yeryüzünde vekili olan papadan aldığı yetkiyle gerçek ve yasal bir güce sahip olduğunu öğretiyordu.</p>
		<p>“Siz hiçbir hareketinizle dinden, itaatten ayrılmaz, Papa’nın bağışlarına hak kazanır, onun elinde sanki bir asa olursanız, her denetimden uzakta, yalnız sizin emirlerinizin geçeceği yerlere yükselebilirsiniz; hiç elinizden alınamayacak ve paranın üçte biri hükümetçe verilen yerlere... Yıllığınızın geri kalanını da, vaazlarınızla hak yolu öğreteceğiniz dini bütün kimselerden alırsınız.”</p>
		<p>Dersten sonra Papaz Castanède bahçeye, o gün her zamankinden dikkatli olan öğrencilerinin arasına geldi; onlara, “Hani,” diyordu, “bir yerin değeri, o yerde bulunanın değerine göredir, derler, bu söz önemli rahiplikler için doğrudur. Ben, kendi gözümle, öyle köy, dağ kiliseleri gördüm ki yanlarında kent rahipliklerinin adı okunmaz, o kadar gelirleri vardır. Oradaki papazlar hem kenttekiler kadar para alır, hem kendilerine armağan olarak boyuna semiz horoz, yumurta, taze tereyağı, daha ne bileyim, böylesine bin türlü şey gönderilir. Hem orada rahip herkesten önce gelir; onsuz ne bir ziyafet olur ne bir düğün dernek.”</p>
		<p>Mösyö Castanède odasına çıkar çıkmaz öğrenciler topluluklara ayrıldı. Julien hiçbir topluluktan değildi; onu uyuz koyun gibi bir başına bırakırlardı. Her toplulukta öğrencilerden biri havaya para atıyor, yazı ya da tura gelişine göre arkadaşları onun, böyle parası bol bir rahipliğe atanıp atanmayacağını söylüyorlardı.</p>
		<p>Bu bitince de hikâyelere başladılar. Daha yeni rahipliğe kabul edilmiş bir genç papaz, ihtiyar bir rahibin hizmetçisine bir tavşan armağan ederek o rahibe yardımcı olmuş, ihtiyar ölünce de yerine geçmiş. Bir başkası da, ihtiyar, kötürüm bir rahibe yemek yerken hizmet ettiği, etini, tavuğunu doğradığı için onun halefi diye gösterilmeyi başarmış.</p>
		<p>Her meslekteki gençler gibi papaz okulu öğrencileri de olağanüstü sayılan ve hayale çarpan bu tür küçük yolların yapılabileceğini gözlerinde büyütürler.</p>
		<p>Julien kendi kendine, “Ben bu konuşmalara alışmalıyım,” diyordu. Domuz sucuğu ya da parası bol rahipliklerden söz edilmediği vakit, kilise öğretilerinin dünya işleriyle ilişiği olan kısmından, piskoposlarla valiler, eyalet valileriyle rahipler arasındaki kavgalardan söz edilirdi. Julien, aslında çok daha korkulacak ve ondan çok daha güçlü bir tanrı düşüncesiyle karşılaştığını görüyordu; bu ikinci tanrı, Papa’ydı. Öğrenciler, aralarında, “Papa, Fransa’nın bütün valilerini, eyalet valilerini istese kendi seçer, ama bu işi kendine zahmet olmasın diye Fransa kralına bırakmış; krala Kilise’nin büyük oğlu denmesi de bunun için ya!” derlerdi; ama bu sözü ederken seslerini alçaltırlar ve ancak Mösyö Pirard’ın duymayacağından emin oldukları vakit buna kalkışırlardı.</p>
		<p>Julien, o sıralarda, Mösyö de Maistre’in Papa’yla ilgili kitabıyla arkadaşlarının saygısını kazanabileceğini umdu. Doğrusu onlara parmak ısırttı, ama bu da başka bir yıkım oldu. Kendi kanılarını Julien’in ağzından, kendi söyleyebileceklerinden çok daha iyi bir biçimde duymak, öğrencilerin işine gelmemişti. Mösyö Chélan, kendi için olduğu gibi, Julien için de ihtiyatsızlık etmişti. Ona doğru düşünme ve boş sözlere kanmama alışkanlığını vermiş, ama düşünmeyi pek sevmeyen kimselerin bu alışkanlığa bir suç diye baktıklarını, çünkü her doğru düşüncenin karşıdakine bir aşağılama gibi çarptığını söylemeyi ihmal etmişti.</p>
		<p>Kısacası, Julien’in sözü güzel söylemesi de başka bir kabahat diye karşılandı. Arkadaşları her zaman onu düşüne düşüne, ona karşı duydukları nefreti bir sözle anlatmanın yolunu buldular; ona Martin Luther diye ad taktılar: “Bu ad,” diyorlardı, “koltuklarını kabartan o cehennemlik mantıkçılığı için ona pek yaraştı.”</p>
		<p>Öğrencilerden birkaçı, yanakları Julien’inkilerden daha pembe ve ondan daha güzel sayılabilecek delikanlılardı; ama Julien’in elleri beyazdı, birtakım kibarca temizlik âdetleri de vardı. Ama ne yapalım ki, bu durum, kaderin cilvesiyle düştüğü o üstünlük sayılacak şeylerden değildi. Aralarında yaşadığı kirloz köylüler, onun ahlakça pek düşkün olduğu inancına vardılar. Hayatını yazdığımız delikanlının çektiği bir belayı uzun uzadıya anlatacak olursak, okurlarımızı bezdiririz diye çekiniyoruz. Ancak şunu da söyleyelim ki, arkadaşlarının en güçlüleri, onu dövmeyi alışkanlık haline getirmeye kalkıştılar; Julien cebinde bir demir pergel bulundurmak ve gerekince bunu kullanacağını bildirmek zorunda kaldı. Şu kadar ki, bunu açıkça söylemedi, işaretlerle anlattı; çünkü bir hafiyenin raporunda, işaretler, sözler kadar yararlı değildir.</p>
	</div>
</body>
</html>