<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>16 <span class="inline">Sabahın birinde</span></h2>
		<div class="epigraph">
			<p>“O bahçe oldukça büyüktü; daha birkaç yıl önce kusursuz bir zevkle düzeltilmiş, tarhlar açılmıştı. Ama ağaçları, yüzyıldan da yaşlıydılar. Köyleri, kırları andıran<br/>bir hali vardı.”</p>
			<p class="gap-writer">MASSINGER</p>
		</div>
		<p>İlk mektubuyla verdiği emirden dönmek için Fouqué’ye bir mektup daha yazmak üzereyken saat on biri vurdu. Julien sanki artık odasına kapanıyormuş gibi kapısını gürültüyle kapayıp kilitledi. Bütün evde, hele uşakların yattığı dördüncü katta neler olduğunu kolaçan etmeye çıktı. Her zamankinden aykırı bir şey yoktu. Madam Mole’ün hizmetçilerinden biri eğlence düzenlemişti, uşaklar da neşeli neşeli punç içiyorlardı. “Böyle gülenler,” dedi, “bu geceki işte olmasalar gerek, yoksa daha ciddi olurlardı.”</p>
		<p>Sonunda çıkıp bahçenin karanlık bir köşesine büzüldü. “Niyetleri konağın uşaklarından saklanmaksa, beni yakalatacakları adamları bahçenin duvarından atlatarak içeri alırlar. Mösyö de Croisenois bu işte soğukkanlılığını büsbütün yitirmediyse, yarın karısı olacak kızın şerefini, namusunu korumak ister; beni, onun odasına girmeden yakalatmayı daha uygun bulur.”</p>
		<p>Çevreyi askerce keşfe çıkıp her şeyi iyice gözden geçirdi. “Benim mutluluğum söz konusu,” dedi, “dikkatsizlik edip de bir yanlışlık yaparsam, sonradan bunu akıl etmedimdi demek bir özür sayılmaz.”</p>
		<p>Hava inadına açık, sakindi. Saat on bire doğru ay doğdu; saat yarımda, konağın bahçeye bakan yüzü baştan başa aydınlıktı.</p>
		<p>Julien, “Bu kız çıldırmış!” diyordu; saat biri vururken Kont Norbert’in odasında hâlâ ışık vardı. Julien hiç bu kadar korkmamıştı; giriştiği işin yalnız tehlikeli yönlerini görüyor, hiçbir coşkunluk duymuyordu.</p>
		<p>Gidip o koca merdiveni yakaladı, belki kız vazgeçtiğini işaret eder diye beş dakika bekledi, saat biri beş geçe merdiveni Mathilde’in penceresine dayadı. Elinde tabancası, yavaş yavaş çıktı. Henüz bir saldırıya uğramadığına şaşıyordu. Julien pencereye varırken pencere de gürültüsüzce açıldı.</p>
		<p>Mathilde çok heyecanlıydı:</p>
		<p>“Çok şükür geldiniz, Mösyö,” dedi, “bir saatten beri yaptıklarınızı gözetliyorum.”</p>
		<p>Julien şaşkın bir haldeydi, ne yapmak gerektiğini pek bilemiyordu, içinde hiç de bir aşk duyduğu yoktu. Bu telaşı arasında çekingenlikten sıyrıldığını sandı, Mathilde’i kucaklamaya kalkıştı. Kız onu iterek, “Ne ayıp şey!” dedi.</p>
		<p>Böyle itilmekten hoşlanan Julien, hemen çevresine bir göz gezdirdi: Ay ışığı o kadar parlaktı ki, Matmazel Mole’ün odasında oluşturduğu gölgeler simsiyah gözüküyordu. Julien, içinden, “Oralarda benim görmediğim, gizlenmiş birtakım adamlar olmadığı nereden belli?” dedi.</p>
		<p>Mathilde, “Cebinizde ne var?” diye sordu.</p>
		<p>Konuşabildiğine pek sevinmişti. Garip bir acı içindeydi; kibar aile kızlarında doğal olarak bulunan bütün sakınganlık, çekingenlik duyguları gene ayaklanmış, ona işkence ediyorlardı.</p>
		<p>Julien de bir şey söyleyebilmek fırsatı bulduğuna çok sevinmişti:</p>
		<p>“Cebimde mi?” dedi, “Her çeşidinden silah, tabanca.”</p>
		<p>Mathilde, “Merdiveni indirmeli,” dedi.</p>
		<p>“Çok büyük, aşağı katın ya da ara katın pencerelerini kırabilir.”</p>
		<p>Mathilde, basit bir konuşma edası takınmaya çalışıyordu, ama bir türlü beceremiyordu.</p>
		<p>“Pencereleri kırmak olmaz; ama ne bileyim, belki ilk basamağa bir ip bağlayarak merdiveni indirebilirsiniz. Benim odada her vakit bir yığın ip, halat bulunur.”</p>
		<p>Julien içinden, “Sevdalı kadın böyle mi olur?” dedi. “Bir de çekinmeden sevmekten söz ediyor. Bu kadar soğukkanlılık, böyle akıllıca önlemler, açıkça gösteriyor: Mösyö de Croisenois’yı alt ettiğimi sanmakla budalalık etmişim. Biz onunla, yalnızca halef selef oluyoruz. Ama bundan bana ne? Ben bu kızı seviyor muyum ki? Marki, yerini kaptırdığına, hele bana kaptırdığına çok kızacak; işte bu bakımdan gene onu alt etmiş sayılırım. Dün Tortoni kahvesinde bana ne kadar yüksekten bakıyordu; tanımazlıktan geldi! Tam göz göze gelip de artık tanımamasına olanak kalmayınca bana nasıl da kötü kötü bakarak selam verdi.”</p>
		<p>Julien ipi, en üst basamağa bağlamış, merdiveni ağır ağır indiriyordu; camlara çarpıp kırmasın diye de balkondan iyice sarkmıştı. “Mathilde’in odasına gizlenmiş kimse varsa işte beni öldürmenin tam zamanıdır.” Ama her yan gene derin bir sessizlik içindeydi.</p>
		<p>Merdiven yere değdi; Julien onu, duvar boyunca uzanan yabancı çiçek tarhına yatırdı. Mathilde, “Annem değerli çiçeklerinin böyle ezildiğini görünce kim bilir ne diyecek?” dedi. Sonra tam bir soğukkanlılıkla, “İpi atın,” dedi. “Onun balkondan sarktığını bir gören olursa ne olduğunu anlatmak zor olur.”</p>
		<p>Julien, şaka eder gibi bir hal takınıp Mathilde’in, Saint-Dominigue’de doğmuş Habeş hizmetçisini taklit ederek, “Ya ben nasıl gider?” dedi.</p>
		<p>Mathilde, “Siz, kapıdan gider,” dedi.</p>
		<p>Julien’in böyle kapıdan çıkmasını düşünmek pek hoşuna gitmişti. İçinden, “Bu adamı ne kadar sevsem yeridir,” diye düşündü.</p>
		<p>Julien ipi bahçeye atmıştı; Mathilde kolunu sıktı. Julien düşmana yakalandığını sanıp birdenbire döndü, hançerini çekti. Mathilde bir pencere açıldığını duyar gibi olmuştu. Bir süre kımıldamaksızın, soluklarını bile tutarak durdular. Ay ışığı ikisini de aydınlatmıştı. Gürültü bir daha duyulmadığından kaygıları silinip gitti.</p>
		<p>O zaman, ne yapacaklarını bilememe duygusu yeniden başladı; her ikisi de son derece sıkılıyordu. Julien gidip kapıya baktı, kilidi kilitlenmiş, sürmesi sürülmüştü; karyolanın altına bakmak da aklına geldi ama buna cesaret edemiyordu; oraya bir-iki uşak gizlenmiş olabilirdi. Ama bakmamak da, sonra bir türlü altından kalkamayacağı bir önlemsizlik olurdu; eğilip baktı.</p>
		<p>Mathilde son dereceye varan çekingenliğin, utangaçlığın bütün çırpıntılarını geçiriyordu. Bulunduğu durumdan korkmuş, ürpermişti. Sonunda, “Mektuplarımı ne yaptınız?” dedi.</p>
		<p>Julien içinden, “Bizim küçük beyler pusu kurmuş dinliyorsa umutlarını boşa çıkarmak için tam fırsat!” diye düşündü; sonra Mathilde’e, “İlk mektubunuz,” dedi, “Protestan basması koca bir İncil’in içinde saklı, dün kalkan posta arabasında... Şimdi ta uzaklardadır.”</p>
		<p>Bu bilgiyi verirken sözcükleri tane tane, belki iki büyük maun dolapta saklı olan kimselerin duyabilmesi için tane tane söylüyordu; dolapları da açıp bakmayı göze alamamıştı.</p>
		<p>“Öbür ikisi de postada, birincisinin gittiği yere gidiyor.”</p>
		<p>Mathilde şaşkınlıkla, “Bu kadar önleme ne gerek vardı?” diye sordu.</p>
		<p>Julien, içinden, “Ne diye yalan söyleyeyim,” dedi, bütün kuşkularını olduğu gibi anlattı.</p>
		<p>Mathilde, sevgiden, şefkatten çok, delilik gösteren bir sesle bağırırcasına, “Demek mektuplarının soğukluğu bundandı,” dedi.</p>
		<p>Julien, o sesteki delilik edasını sezemedi. Kendisine böyle denmesi onu da neredeyse çıldırtmıştı. Artık kuşkuları kalmadı. Kendine saygınlığı arttı; o güzel kızı, yüreğini saygıyla çarptıran kızı kollarının arasına almaya cesaret etti. Bu kez gene itildiyse de, bu itilme az önceki gibi tam değildi.</p>
		<p>Julien, Besançon’da, Amanda Binet’nin yanında olduğu gibi, belleğine başvurdu, <em>Julie yahut Yeni Héloise</em>’in en güzel cümlelerinden birkaçını, kendi sözleriymiş gibi okudu. Mathilde o sözleri pek de dinlemeden, “Sende tam bir erkek yüreği var,” dedi. “Açıkça söyleyeyim: Korkusuzluğunu sınamak istedim. İlk kuşkuların, ama yine de yılmayışın, senin sandığımdan da gözüpek olduğunu gösteriyor.”</p>
		<p>Mathilde ona “sen” demek için kendini zorluyordu; herhalde söylediği şeylerden çok bu garip konuşma biçimine dikkat ediyordu. Hiç de şefkat göstermeyen bu “senli benli” konuşma, biraz sonra, Julien’in hoşuna gitmemeye başladı. İçinde bir mutluluk duymamasına şaşıyordu; mutluluk duymak için durumu kafasında tartmaya çalıştı. Kimseyi, kayıtsız şartsız övmeyen o kibirli kız, kendisine böyle bir saygı gösteriyordu; bunu düşünerek mutluluk duymayı değilse de, onurunu okşamayı başardı.</p>
		<p>Evet, doğru, o anda duyduğu haz, Madam de Rênal’in yanında ruhunu saran haz değildi. Hem de ondan ne kadar değişikti. Bu ilk andaki duygularında şefkate benzer hiçbir şey yoktu. Bu, büyüklük, yükseklik tutkusuydu. Gene sözü, kuşkulandığı kimselere aldığı önlemlere getirdi. Bir yandan konuşuyor, bir yandan da zaferinden yararlanma yollarını düşünüyordu.</p>
		<p>Henüz tutukluğu geçmemiş olan, giriştiği işten de son derece sıkılıp pişmanlık duyan Mathilde, böyle bir konuşma konusu açılmış olduğuna pek sevinmişti. Yeniden nasıl görüşebileceklerinden söz ettiler. Julien bu tartışmada da gene zekâsını, gözüpekliğini gösterebildiği için tatlı bir zevk duyuyordu. Sakınacakları adamlar pek gözü açık kimselerdi, küçük Tanbeau, hiç kuşkusuz bir hafiye idi; ama Mathilde ile Julien de ustalıkta ondan aşağı kalmazlardı.</p>
		<p>Her şeyi kararlaştırmak için kitaplıkta buluşmak en kolayı değil miydi? Julien, “Ben konağın her yerine, belki Madam Mole’ün dairesine bile girip çıksam, gene kimse kuşkulanmaz,” diyordu.</p>
		<p>Mathilde’in odasına gelmek için, annesinin dairesinden geçmekten başka yol yoktu. Ama Mathilde, onun ille de merdivenle tırmanmasını daha uygun buluyorsa Julien bu küçük tehlikeyi de seve seve, içi sevinçten taşa taşa göze alabilirdi.</p>
		<p>Mathilde, onu dinlerken, zafer kazanmış bir tavır takındığını görüp canı sıkılmıştı. “Beni kendine kul ettiğini mi sanıyor?” diyordu. Yaptığına şimdiden pişman olmuştu. Ettiği deliliği düşünüyor da, havsalasına sığdıramıyordu. Elinden gelse Julien’i de, kendini de yok ederdi. Bazen irade gücüyle pişmanlığı susturuyor; ama o zaman da sıkılganlığa, acıya dönüşen utanma duyguları, onu mutsuz kılıyordu. Bu kadar üzüleceği, acı çekeceği, hiç de aklına gelmemişti.</p>
		<p>Sonunda içinden, “Ama, böyle durmak da olmaz,” dedi, “bir şeyler bulup söylemeli; insan âşığı ile konuşur.” Son günlerde Julien’le ilgili verdiği kararlardan söz açtı; ama ancak konuşmak boynunun borcudur diye konuşuyordu, sesine değil, ancak kullandığı sözcüklere bir şefkat katabiliyordu.</p>
		<p>Julien, kendisine deneni yapar da, bahçıvanın merdiveni yardımıyla Mathilde’in odasına gelmeye cesaret ederse, kız kendini ona teslim etmeye karar vermişti. Ama bunları oldukça heyecansız, oldukça saygılı, bu gibi sevgi sözlerine hiç de uymayan bir dille anlatıyordu. O âna kadar bu iki âşığın buluşması pek soğuk geçmişti. Doğrusu, insanı aşka kin bağlatacak bir şey olmuştu. Sakınmasız bir kız için ne iyi bir ahlak dersi! Böyle bir an, insanın bütün geleceğini gözden çıkarmasına değer mi?</p>
		<p>Mathilde düşündüğünü yapmaya karar vermişti, ama kadınlık duygularını bir türlü susturamıyordu; o kadar ki, onun kararsızlıklarını gören bir adam, öyle bir yüreğin derinliklerini okumasını bilmiyorsa, bunların da amansız bir kinden doğduğunu sanırdı. Mathilde işte böyle uzun uzun kararsızlıklardan sonra kendini Julien’e verebildi.</p>
		<p>Doğrusu bu coşku gösterilerinde yapmacık bir şey vardı. Gerçekten ateşli bir aşk duymaktan çok ateşli bir aşkı oynuyordu.</p>
		<p>Matmazel Mole, gerek kendisine, gerek sevgilisine karşı olan bir görevi yerine getirdiği kanısındaydı. “Zavallı çocuk,” diyordu, “tam bir yiğitlik gösterdi, mutluluğu tatmak hakkıdır. Yoksa ben döneklik etmiş olurum.” Ama elinden gelse, kıyamete kadar mutsuz olacağını bilmek pahasına bu utançtan silkinirdi.</p>
		<p>Kendi kendini zorladığını belli etmedi, çektiği acıya karşın sevgi sözleri bulup söyledi.</p>
		<p>O saatlerin zevkini kaçıracak ne bir pişmanlık sözü geçti, ne de bir sitem; ama Julien o geceyi hayatının güzel bir gecesi değil, ancak garip bir gecesi diye karşıladı. Verrières’de geçirdiği son yirmi dört saati hatırlıyordu; o ne kadar başka olmuştu! Son derece haksızlık ederek, “Bu Parisliler, yapmacık tavırlarıyla, her şeyin, aşkın bile tadını kaçırmanın yolunu bulmuşlar,” diyordu.</p>
		<p>Julien bu düşüncelere daldığı zaman maun büyük dolaplardan birinin içinde, ayaktaydı; yandaki odalardan, yani Madam Mole’ün dairesinden ilk sesler duyulur duyulmaz hemen dolaba saklanmıştı. Mathilde, annesiyle birlikte kiliseye gitti, biraz sonra hizmetçi kadınlar daireden çekildiler, Julien de, onlar işlerini bitirmeye dönmeden önce kolaylıkla kendini dışarı attı.</p>
		<p>Ata binip Paris yakınındaki ormanlardan birine gitti, ıssız yerlerde dolaştı. İçinde mutluluktan çok şaşkınlık duyuyordu. Ara sıra ruhunu saran mutluluk ise, pek büyük bir kahramanlık gösterdiği için başkomutanın birdenbire albaylığa çıkardığı bir genç teğmenin duyacağı mutluluk türünden bir şeydi; içinde pek yükseklere çıkarılmış gibi bir duygu vardı. Daha dün kendisinden üstün gördüğü adamlar, bugün onun ya eşiti ya da ondan çok aşağı idiler. Julien’in mutluluğu evden uzaklaştıkça arttı.</p>
		<p>Ruhunda, sevip sevilmekten doğan şefkatin bir izi bile gözükmüyor idiyse bu, o gece Mathilde’in ona karşı yalnızca bir görevi –bu sözcük burada pek yersiz gibi gelir ama– bir görevi yerine getiriyor duygusuyla davranmış olmasındandı. O gecenin bütün olayları içinde Mathilde için romanların söz ettiği o tam mutluluk yerine üzüntüyle, utanmayla karşılaşmaktan başka beklenilmedik hiçbir şey olmamıştı.</p>
		<p>“Yoksa yanıldım mı? Acaba ben Julien’i sevmiyor muyum?” diyordu.</p>
	</div>
</body>
</html>