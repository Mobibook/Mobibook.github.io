<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>29 <span class="inline">İlk yükselme</span></h2>
		<div class="epigraph">
			<p>“Zamanını anladı, yaşadığı ili anladı da zengin oldu.”</p>
			<p class="gap-writer">LE PRÉCURSEUR</p>
		</div>
		<p>Julien, katedraldeki olay yüzünden daldığı hayalden daha kendini alamadan, bir sabah, sert huylu Rahip Pirard onu çağırttı:</p>
		<p>“Rahip Chas-Bernard bana gönderdiği bir mektupta sizi çok övüyor. Şöyle toptan bakılacak olursa, sizin davranışınızdan hoşnutum. Gerçi son derece sakınmasızsınız, hiç düşünmeden birtakım işlere kalkışıyorsunuz; ama şimdiye kadar sizi iyi yürekli, yiğit biri diye tanıdık; zekânız da üstün bir zekâ. Kısacası sizde, göz ardı edilmemesi gereken bir kıvılcım görüyorum. On beş yıl çalıştım, şimdi bu okuldan ayrılmak üzereyim: Suçum da öğrencileri kendi seçimleriyle baş başa bırakmak; bana bir gün günah çıkarma odacığında sözünü ettiğiniz gizli kuruma hizmet etmemek, ona kötülük de etmemek oldu. Buradan ayrılmadan size bir iyilik etmek isterim; bunu daha iki ay önce düşündüm, ama o zaman, odanızda Amanda Binet’nin adresinin bulunması beni alıkoydu. İyilik dedim ama bu sizin hakkınızdır; sizi Kutsal Kitap Danışmanı tayin ettim.”</p>
		<p>Gönül borcuyla coşan Julien hemen diz çöküp Tanrı’ya şükretmeyi düşündü, ama daha içinden gelen bir hareketten kendini alamadı. Rahip Pirard’ın yanına gitti, elini tutup öptü.</p>
		<p>Okul Müdürü öfkeli öfkeli, “Bu da ne!” diye bağırdı; ama Julien’in gözlerinde yaptığı davranıştan da daha çok sevgi gösterir bir hal vardı.</p>
		<p>Rahip Pirard, Julien’e şaşkınlıkla baktı. Nasıl şaşırmasın? Bu adamcağız yıllardan beri kimseden böyle gerçek, ta gönülden kopup gönüle giden bir sevgi belirtisi görmemişti. Böyle bir davranış görünce o da kendini yenemedi, asıl duygularını dışarı vurdu; sesi değişmişti.</p>
		<p>“Evet, yavrucuğum,” dedi, “ben de seni severim. Tanrı da bilir ki böyle duygular beslemeyi hiç istemezdim. Ben yalnızca Hakk’ı düşünmeli, kimseye karşı ne kin ne de sevgi duymalıydım. Sen hayatında çok acı çekeceksin. Görüyorum ki sende bayağıların çekemeyeceği bir şeyler var. Kıskançlık da, iftira da senin ardını bırakmayacak. Kısmetin seni nereye götürürse götürsün, arkadaşların seni her gördükçe kin duyacaklar; seni seviyor gibi gözükseler bile inanma, sana sevgi göstermeleri de sana daha çok kötülük edebilmek için olacaktır. Bütün bunlara karşı bir tek ilaç vardır: Tanrı’dan, sana kendine gururlu olmanın cezası olarak, herkesin kinini çekecek bu tavrı bağışlayan Tanrı’dan başka kimseye güveneyim, başvurayım deme. Yaptığın iş her zaman temiz, pak olsun; bence senin için bundan başka kurtuluş çaresi yoktur. Sen gerçeklere sımsıkı sarılırsan, hiçbir şeyin yenemeyeceği bir güçle sarılırsan, düşmanların er geç ettikleriyle kalırlar.”</p>
		<p>Julien ne vakitten beri böyle dostça sözler duymamıştı, kendini tutamadı, hüngür hüngür ağlamaya başladı. Rahip Pirard ona kollarını açtı; bu an ikisi için de tatlı bir an oldu.</p>
		<p>Julien sevincinden deli gibi olmuştu; ömründe ilk kez görevinde yükseliyordu. Bu işin iyi tarafları da az değildi. Böyle bir okulda Tevrat ve İncil danışmanlığının ne gibi yararları olacağını anlamak için insanın, hepsi de can sıkıcı, çoğu çekilmez arkadaşlarla her an burun buruna, hiç yalnız kalıp başını dinlendirmeden yaşamaya mahkûm edilmiş olması gerekir. Nazik yapılı bir insanı çileden çıkarmaya, onların gürültüsü yeter. Doymuş, sırtları pekleşmiş bu köylüler mutluluklarını bir türlü içlerinde saklayamaz, solukları tükenene kadar bağırıp gürültü etmezlerse neşelerini, neşe saymazlar.</p>
		<p>Artık Julien, öteki öğrencilerden bir saat sonra, aşağı yukarı yalnız başına, sofraya oturup yemeğini yiyordu. Kendisine bahçenin bir anahtarı verilmişti; orada kimseler yokken çıkıp gezinebiliyordu.</p>
		<p>Arkadaşlarının beslediği kinin bir kat daha artacağını sanıyordu; bu kanısının tersine olarak o kinin azaldığını görüp şaştı. Kendisiyle konuşulmasını istemediği pek belliydi ve bu yüzden çok düşman edinmişti; ancak eskiden gülünç bir üstünlük duygusunun izleri diye karşıladıkları bu durum şimdi, o kaba köylülerin gözünde, onurunu bilir bir adamın hakkı olmuştu.</p>
		<p>Dört yanını çeviren kin, gözle görülür biçimde azaldı; hele artık onun da öğrencisi olan en gençlerde hemen hemen hiç kalmadı. Yavaş yavaş onu tutanlar bile yetişti; ondan söz ederken Martin Luther demek, bir zevksizlik sayılmaya başladı.</p>
		<p>“Ama düşmanlarına dost demek de niye iyi? Bütün bunlar çirkin şeyler, güdülen amaç ne kadar doğru olursa bunlar da o kadar çirkinleşir. Ama bu adamlar da halkın ahlak hocası olacak, hem de o işi yalnız bunlar görecek. Bunlar da olmasa halkın hali neye varır? Gazete, papazın yerini tutabilir mi?”</p>
		<p>Julien’in yeni işinden beri Okul Müdürü, yanında kimse bulunmadığı vakitler, onu çağırtıp konuşmaktan çekindi. Bu hareketinde hem kendi adına hem de öğrencisi adına ölçülülük vardı, ama Rahip Pirard’ın asıl amacı Julien’i denemekti.</p>
		<p>Bu pek katı Jansencinin, hiç değişmez bir ilkesi vardı: Bir adamın değeri olduğunu mu sanıyorsunuz? Onun her istediğine engel olmaya, her giriştiği işte zorluk çıkarmaya bakın. Onun gerçekten değeri varsa engelleri de, zorlukları da alt etmeyi bilir.</p>
		<p>Av mevsimi gelmişti. Fouqué, Julien’in ailesi gönderiyormuş gibi okula bir geyikle bir yabandomuzu gönderdi. Bu ölü hayvanlar yemekhane ile mutfak arasındaki koridora kondu. Öğrenciler, yemeğe giderken onları orada gördüler. Hepsi de merakla seyrettiler. Yabandomuzu, ölmüş olduğu halde yine de gençlerin içine korku vermişti; gelip gelip onun dizlerine dokunuyorlardı. Tam bir hafta hep bunun sözü edildi.</p>
		<p>Julien’in ailesini, toplumun saygın bir katına çıkaran bu hediye, kıskançlığın tepesine öldürücü bir yumruk gibi indi. Artık Julien’e, zenginliği ile üstünlüğe hak kazanmış bir adam diye bakıldı. Chazel ile öğrencilerin en ileri gelenleri, ona yaranmaya çalıştılar; o kadar ki az kaldı Julien’e, ailesinin zenginliğini bildirmedi ve böylece kendilerini paraya karşı saygısızlığa sürükledi diye sitem edeceklerdi.</p>
		<p>Asker toplama döneminde Julien, okullu olduğu için hizmete çağrılmadı. Bu hal onun içine pek dokundu. “Yirmi yıl önce olsa, asker toplanması benim için bir kahramanlık hayatının başlangıcı olurdu; demek ki öyle fırsatlar bir daha ele geçmeyecek.”</p>
		<p>Okul bahçesinde bir başına dolaşıyordu. Bahçe duvarını onaran işçilerin, aralarında şöylece konuştuklarını duydu:</p>
		<p>“Bize yol gözüktü, yine askere alıyorlar.”</p>
		<p>“Öteki”nin<a class="si-noteref" href="#f68" id="ref_f68">68</a> gününde askere gitmek iyi şeydi! Bakardın bir duvarcı, subay olur, general oluverirdi...”</p>
		<p>“Bir de şimdiki askerliği düşün, yalnız fakir fukara gidiyor. Parası pulu olan yerinde kalıyor.”</p>
		<p>“Fukara mı doğdun, artık hayır umma, ömrün oldukça fukarasın.”</p>
		<p>Bir üçüncü duvarcı, “Acaba doğru mu?” dedi, ‘Öteki’, öldü diyorlar.”</p>
		<p>“Onu kodamanlar söylüyor: Öteki’nden ödleri kopuyordu da...”</p>
		<p>“Nerede onun günü, nerede bu günler! Onun gününde işler yolunda gidiyordu. Ona mareşalleri kötülük etti! Böyle de hainlik olur mu?”</p>
		<p>Bu duyduğu sözler Julien’in içine biraz ferahlık verdi. Bahçeden içeri girerken içini çekerek, <em>Le seul roi dont le peuple ait gardé la mémoire</em><a class="si-noteref" href="#f69" id="ref_f69">69</a> dizesini yineliyordu.</p>
		<p>Sınav zamanı geldi. Julien çok parlak yanıtlar verdi; Chazel’in de, bütün bilgisini ortaya koymaya çalıştığını gördü.</p>
		<p>Adı dillerden düşmeyen Piskopos Yardımcısı Rahip Frilair’in atadığı mümeyyizler, ilk gün, kendilerine Rahip Pirard’ın adamıdır diye gösterilmiş olan Julien Sorel’i listelerine hep birinci ya da ikinci olarak geçirmek zorunda kalınca, pek sıkıldılar. Julien’in genel listede birinci çıkacağına bahse girişenler oldu; birinci çıkan, piskoposun sofrasında yemek yemek şerefine ererdi. Ama Kilise Babaları’nın sözü edildiği bir sırada, kurnaz bir mümeyyiz, Julien’e, Aziz Hieronymus’un Cicero’ya hayranlığı üzerine birkaç soru sorduktan sonra Horatius, Vergilius gibi Hıristiyan dini dışındaki şairlerin sözünü açtı. Julien, arkadaşlarına sezdirmeden, bu şairlerden de birçok parçalar ezberlemişti. Erdiği başarıyla kendinden geçti, nerede olduğunu unuttu ve mümeyyizin ısrarla sorması üzerine Horatius’un birkaç şiirini ezbere okudu ve ateşli ateşli açıkladı. Mümeyyiz onu böyle tam yirmi dakika söyletip tuttuğu tehlikeli yolda iyice ilerlettikten sonra birdenbire tavrını değiştirdi ve ona, dinle ilişiği olmayan bu gibi işlerle vakit geçirdiği, kafasına birtakım yararsız, üstelik birer suç sayılacak düşünceler soktuğu için acı acı çıkıştı. Julien ne kadar ustalıkla kurulmuş bir tuzağa düştüğünü anlayıp, “Hakkınız var, Mösyö,” dedi, “ben budalanın tekiyim.”</p>
		<p>Mümeyyizin bu hilesi, okulda bile pek çirkin, pis bir şey diye karşılandı, ama Besançon ruhaniler kurulu yargıçları, şebekesini pek ustaca kurmuş olan, Paris’e gönderdiği mektuplarda yargıçları, valiyi de, askerlerin ileri gelenlerini de tir tir titreten Rahip Frilair’in o güçlü ve kahreden eliyle, Julien’in adının yanına 198 sayısını koymasına neden oldu. Rahip Frilair, düşmanı Jansenci Pirard’ı böylelikle küçük düşürdüğüne pek sevindi.</p>
		<p>Altı yıldan beri en çok çalıştığı şey, onun okul müdürlüğünden atılmasıydı. Julien’e gösterdiği yolu öteden beri kendi de güden Rahip Pirard, içtenlikli, sofu, entrika bilmez, görevlerine bağlı bir adamdı. Ama Tanrı, kahretmek ister gibi, ona öfkeli bir huy vermişti; kendine edilen hakaretleri unutmaz, kin bağlardı. Gördüğü kötülüklerin hiçbiri, bu coşkun ruhlu adamın belleğinden çıkmazdı. Şimdiye kadar belki yüz kere işinden çekilmeyi düşünmüştü, ama Tanrı’nın öyle istediği için geldiği bu okul müdürlüğünde yararlı olduğunu sanıyordu. “Ben burada Cizvitliğin ve putataparlığın önüne geçiyorum,” diye düşünürdü.</p>
		<p>Sınavlar başladığında Rahip Pirard, belki iki aydır Julien’e tek söz bile söylememişti; ama sınav sonucunu bildiren resmî mektubu alıp da okulun gözbebeği diye baktığı öğrencisinin adı yanında 198. kaydını görünce bir hafta hasta yattı. Pek sıkı bir ahlakı olan bu adamı avutan tek şey, bütün dikkatini Julien’in üzerinde yoğunlaştırmak oldu. Onun kızmadığını, öç almayı tasarlamadığını, umutsuzluğa, kedere düşmediğini görüp son derece sevindi.</p>
		<p>Birkaç hafta sonra Julien, Paris damgasını taşıyan bir mektup alınca titredi. İçinden, “Madam de Rênal işte sonunda verdiği sözü hatırlıyor,” dedi. Julien’le akrabalığı olduğunu ileri süren ve Paul Sorel diye imza atan bir adam, ona beş yüz franklık bir poliçe gönderiyordu. Julien’e, iyi Latin şairlerinin yapıtlarını böyle başarıyla öğrenmekte devam ederse kendisine her yıl böyle beş yüz frank gönderileceği de bildiriliyordu.</p>
		<p>Julien şefkatle, “Bu hiç kuşkusuz onun iyiliği!” dedi, “Ama niçin dostluk, sevgi gösteren tek sözcük bile yok?”</p>
		<p>Bu mektubun Madam de Rênal’den geldiğini sanmakla aldanıyordu; Madam de Rênal artık kendini dostu Madam Derville’in eline bırakmış, vicdan azapları çekip duruyordu. Gerçi bütün hayatını altüst etmiş olan o garip insanı, Julien’i, hiç aklına getirmiyor değildi; ama ona mektup yazmak düşüncesinden, ateşten kaçınır gibi kaçınırdı.</p>
		<p>Okulda konuşulan dili kullanmaya kalksaydık, Julien’e gelen bu beş yüz franklık poliçeyi bir mucize sayar ve Tanrı’nın Julien’e böyle bir bağışta bulunmak için Mösyö de Frilair’i alet ettiğini söylerdik.</p>
		<p>On iki yıl önce Rahip Frilair, Besançon’a geldiğinde minicik bir sandığı vardı; bütün varı yoğu da bu olduğu söylenirdi. Şimdi ise ilin en zengin, en çok malı mülkü olanlarındandı. Böyle halini vaktini düzelttiği sıralarda bir arsanın yarısını da satın almıştı; bu arsanın öteki yarısı da Mösyö Mole’e miras kaldı. Bu yüzden o iki ileri gelen kişi arasında büyük bir dava açıldı.</p>
		<p>Mole Markisi, Paris’teki parlak hayatına ve saraydaki hizmetlerine rağmen, valileri tayin ve azlettirdiği söylenen bir piskopos yardımcısıyla Besançon’da çarpışmanın tehlikeli olduğunu sezdi. Devlet hazinesinden herhangi bir bahaneyle elli bin franklık küçük davayı da Rahip Frilair’e bırakabilirdi; bunu yapacağına o davayı kendine iş edindi. Haklı olduğuna inanıyordu. Böyle de bir neden olur mu ya?<a class="si-noteref" href="#f70" id="ref_f70">70</a></p>
		<p>Bilmem söyleyebilir miyiz: Hangi yargıcı gösterebilirsiniz ki, ilerlemesini düşündüğü ya bir oğlu ya bir yeğeni olmasın?</p>
		<p>En anlayışsızların da kafasına dank ettirmek için Rahip Frilair, ilk kararı aldığının sekizinci günü Monsenyör’ün arabasına bindi ve avukatına, Légion d’honneur nişanını kendi eliyle götürdü. Hasım tarafın takındığı tavırla şaşırmış olan Mösyö Mole, avukatlarının gevşediğini sezince Rahip Chélan’a akıl danıştı; Rahip Chélan da onu Mösyö Pirard ile tanıştırdı.</p>
		<p>Anlattığımız olayın geçtiği sırada Mösyö Mole ile Rahip Pirard arasındaki dostluk birkaç yıldır sürüyordu. Rahip Pirard bu davaya yaradılışına uygun bir tutkuyla sarıldı. Her zaman Marki’nin avukatlarını görüp davayı inceledi, haklı buldu ve o güçlü piskopos yardımcısına karşı açıkça Mösyö Mole’ün avukatlığını etmeye başladı. Bu küstahlık, hem de bir Jansenciden gelen bu küstahlık, Mösyö de Frilair’in pek fenasına gitti. Yakın dostlarına, “Saray soyluları pek yukarıdan atarlar, ama işte siz de görüyorsunuz!” derdi. “Mösyö Mole, Besançon’daki adamına bir nişan verdirebilmek şöyle dursun, onun işinden kovulmasının bile önüne geçemiyor. Oysa aldığım mektuplarda, senato üyesi olan bu soylu kişinin haftada hiç olmazsa bir kere Adalet Bakanı’nın salonlarına gidip nişanlarını gösterdiği söyleniyor; bakan kim olursa olsun gidermiş!..”</p>
		<p>Rahip Pirard’ın bütün çalışmasına ve kendisinin Adalet Bakanı’yla arasından su sızmamasına rağmen Mösyö Mole’ün altı yıl sonunda bütün elde edebildiği, davasını daha tümden kaybetmemiş olmasıydı.</p>
		<p>Her ikisinin de hırsla üstüne düştükleri bir iş için Rahip Pirard’la bir düzine mektuplaşan Marki, Rahip’in düşünüşünden, karakterinden pek hoşlanmaya başladı. Sosyal bakımdan birbirinin hiç de dengi olmamakla birlikte, mektuplarında yavaş yavaş bir dostluk edası belirdi. Rahip Pirard, Marki’ye, zorla işinden çekilmesini istediklerini, bunun için de kendisine boyuna kötü davranıldığını söylerdi. Julien’e oynanan –biz de Rahip Pirard gibi söyleyelim– alçakça oyunu da Marki’ye anlattı.</p>
		<p>O büyük soylu, pek zengin olmakla birlikte hiç de pinti değildi. Çok uğraştığı halde Rahip Pirard’a, dava yüzünden yazılacak mektupların giderlerini karşılar diye bile para kabul ettirememişti. Son olayı fırsat bilip Rahip’in pek sevdiği öğrencisine beş yüz frank gönderdi.</p>
		<p>Mösyö Mole, zahmet edip mektubu kendi eliyle yazmıştı. Bu arada Rahip’i de düşündü.</p>
		<p>Bir gün Rahip Pirard’a bir mektup getirdiler; bunda hemen Besançon hanlarından birine gitmesi, orada kendisine anlatılacak acele bir iş olduğu söyleniyordu. Handa Mösyö Mole’ün kâhyasını buldu. Bu adam ona, “Sayın Marki size arabasını gönderdi,” dedi. “Bu mektubu okursanız göreceksiniz, dört-beş güne kadar Paris’e gitmeyi uygun bulacağınızı umuyor. Burada kaldığım süre içinde ben, Sayın Marki’nin Franche-Comté’deki topraklarını dolaşacağım. Dilediğiniz gün yola çıkarız.”</p>
		<p>Mektup kısaydı:</p>
		<div class="letter">
			<p>Sevgili dostum, taşra dağdağalarını başınızdan atın da gelip Paris’te rahat bir soluk alın. Size arabamı gönderiyorum; dört gün Besançon’da kalıp kararınızı bekleyecek. Ben de salıya kadar Paris’te sizi bekliyorum. Paris çevresinin en iyi papazlıklarından birine atanmanız için sizin “evet” demenizden başka bir eksik kalmadı. Bölgenizdeki en zengin kişi sizi daha hiç görmedi, ama size can ve gönülden bağlıdır; bu adamın adı (imza) Mole Markisi.</p>
		</div>
		<p>Sert yaradılışlı Rahip Pirard, on beş yıldan beri bütün düşüncelerini bağladığı bu okulu, düşmanlarıyla dolu olan bu okulu, kendi farkında değildi ama, pek severdi. La Mole’ün mektubunu, canını çok acıtacak olsa bile kaçınılmaz bir ameliyat yapacak bir cerrah diye karşıladı. İşinden çıkarılacağı besbelliydi. Kâhya ile üç gün sonra buluşmak üzere sözleşti.</p>
		<p>Kırk sekiz saat bir kararsızlık ateşi geçirdi. Sonunda Mösyö Mole’e, bulduğu işi kabul ettiğini yazdı; Piskopos’a göndermek üzere de kilise üslubunun usta örneklerinden sayılabilecek, ama biraz uzunca bir mektup hazırladı. Yazdıklarından daha pürüzsüz, daha yürekten bir saygı gösterir cümleler kaleme almak doğrusu pek kolay değildir. Yine de Mösyö de Frilair’i bir saat olsun, Piskopos yanında küçük düşürmek için yazılan bu mektupta, yakınma nedenlerinin hiçbiri unutulmamıştı. Rahip Pirard, on beş yıl dişini sıkıp katlandığı halde artık çekemediği, kendisini Piskopos cenaplarının hizmetinden ayrılmaya sürükleyen en küçük mızmızca kötülükleri bile, birer birer sayıp dökmüştü.</p>
		<p>Ocağından odununun çalındığını, köpeğinin zehirlendiğini bile anlattığı bu mektubu bitirince, Rahip Pirard bütün okuldakiler gibi saat sekizde yatıp uyumuş olan Julien’i uyandırttı. Ona güzel bir Latinceyle, “Piskoposluğun nerede olduğunu biliyor musunuz?” dedi, “Bu mektubu oraya götürün. Tanrı’nın bildiğini kuldan ne saklayayım, orası kurt dolu bir yerdir. Kulağınızı da, gözünüzü de dört açın. Yanıtlarınıza yalan karıştırmayın, ama sizi dinleyenin size bir zararı dokunabilirse pek sevineceğini de aklınızdan çıkarmayın. Sizi böyle bir denemeden geçirebildiğim için çok sevinçliyim yavrum; bu sondur; çünkü, doğrusu söyleyeyim, bu götürdüğünüz mektup benim görevden ayrılış mektubumdur.”</p>
		<p>Julien durakladı. Rahip Pirard’ı severdi. Gerçi sağduyusu ona: “Bu namuslu adam buradan çekilince Sacré-Cœur Tarikatı benim işimi küçültür, belki de buradan kovdurtur,” dedirtiyordu, ama Julien bir türlü kendini düşünemiyordu. Söylemek istediği bir şey vardı, bunu terbiyeli, nazikçe bir cümleye sıkıştırmak gerekiyordu; Julien de bunu beceremiyordu.</p>
		<p>“Ne duruyorsunuz dostum, gitmeyecek misiniz?”</p>
		<p>Julien, çekine çekine, “Şey, efendim,” dedi, “okulu yönettiğiniz uzun zaman içinde bir şey biriktiremediğinizi söylüyorlar da... Benim altı yüz frangım var.”</p>
		<p>Okulun eski yöneticisi, soğuk bir tavırla, “Tanrı bunu da unutmaz,” dedi. “Haydi siz piskoposluğa gidin. Geç oluyor.”</p>
		<p>Rastlantı işte, o akşam Rahip de Frilair, piskoposluk salonunda nöbetteydi; Piskopos, valiliğe yemeğe gitmişti. Julien mektubu Mösyö de Frilair’e verdi, ama onun kim olduğunu bilmiyordu.</p>
		<p>Julien, bu rahibin, Piskopos’a yazılmış bir mektubu hiç çekinmeden açıp okuduğunu görünce şaştı. Piskopos Yardımcısı’nın güzel yüzünde, arası çok geçmedi, hoşnutlukla karışık bir canlılık belirdi, tavrı da daha ağırlaştı. O mektubu okurken, yüzünden fışkıran sağlığa dikkat etmiş olan Julien, onu iyice süzmeye zaman buldu. Bu yüz, bazı çizgilerinde son derece bir incelik olmasa daha ağır gözükebilirdi; ama yüzün bu güzel sahibi bir an dikkat etmese o incelik de ikiyüzlülüğe kadar varabilirdi. Oldukça çekik burun düpedüz bir çizgi oluşturuyor ve ne yazık ki, birçok bakımdan pek kibar sayılabilecek o yüzü bir tilki suratına benzemek zorunda bırakıyordu. Zaten, Mösyö Pirard’ın işinden çekilmesine pek ilgi gösteren bu Rahip pek zarif giyinmişti; şimdiye kadar hiçbir rahipte görmediği bu hal Julien’in çok hoşuna gitti.</p>
		<p>Julien, Rahip Frilair’in özel becerisinin ne olduğunu sonradan öğrendi. Mösyö de Frilair, Paris hayatına alışmış, Besançon’a sürgün gelir gibi gelmiş bir ihtiyar olan Piskopos’u eğlendirmesini bilirdi. Bu Piskopos, balığı pek severdi, gözleri de iyi görmezdi. Rahip de Frilair, Monsenyör’ün yediği balığın kılçıklarını ayıklardı.</p>
		<p>Julien, istifa mektubunu yeniden yeniden okuyan Rahip’e sessizce bakıp dururken, birdenbire gürültüyle kapı açıldı. Ağır giysiler giyinmiş bir uşak hızla geçti. Julien hemen kapıya doğru döndü ve boynunda piskoposluk haçı taşıyan kısa boylu bir ihtiyar gördü. Yerlere kadar eğildi. Piskopos, ona tatlı tatlı gülümseyip geçti. Rahip Frilair de Piskopos’un arkasından gitti; Julien salonda yalnız kalıp oranın sofuca görkemini doyasıya seyretti.</p>
		<p>Feleğin sillesine uğramış, ama <em>emigré</em><a class="si-noteref" href="#f71" id="ref_f71">71</a> yıllarında gördüğü felaketlerle zekâsı hiç de körleşmemiş olan Besançon Piskoposu, yetmiş beşini geçmiş bir adamdı; on yıl sonra ne olup ne biteceği umurunda bile değildi.</p>
		<p> Piskopos, “Şimdi dışarıda gözüme zeki bakışlı bir papaz okulu öğrencisi ilişti,” dedi, “kimdir? Ne ister? Benim verdiğim emre göre bu saatte öğrencilerin çoktan uyumuş olması gerek...”</p>
		<p>“Doğrusu, Monsenyör, bu öğrenci, çok uyanık bir genç, bize iyi bir haber getiriyor: Hizmetinizde bir tanecik Jansenci kalmıştı, o da istifasını veriyor. Rahip Pirard denen müthiş adam, artık sözden anlamaya başlamış.”</p>
		<p>Piskopos, kurnazca bir gülümsemeyle, “Siz de okula onun gibi bir yönetici zor bulursunuz,” dedi. “Size o adamın değerini göstermek için yarın kendisini yemeğe çağıracağım.”</p>
		<p>Piskopos Yardımcısı, Rahip Pirard’ın yerine getirmek istediği adamın şöyle bir sözünü açmak istediyse de o akşam iş konuşmayı hiç istemeyen Piskopos, “Yenisinin nasıl geleceğini düşünmeden, hele bakalım eskisi nasıl gidiyor,” dedi. “Şu öğrenciyi çağırın bakalım, çocuktan al haberi derler.”</p>
		<p>Julien çağrıldı. “Şimdi iki Engizisyoncu arasına düşeceğim,” diye düşündü. Hiç bu kadar korkusuz olmamıştı.</p>
		<p>Julien içeriye girerken, Mösyö Valenod’dan bile iyi giyinmiş iki uşak, Monsenyör’ün üstünü soyuyorlardı. Piskopos, Mösyö Pirard’ın sözünü açmadan önce, Julien’e dersleri üzerine birkaç şey sormayı uygun buldu. Biraz dinsel öğretiden söz etti ve Julien’in verdiği karşılıklara şaştı. Sonra sözü edebiyata döktü, Vergilius, Horatius, Cicero’dan söz etti.</p>
		<p>Julien içinden, “Bu adlar yüzünden ben 198’inciliğe düştüm; ama artık oldu olacak ben kendimi göstereyim,” dedi. İşi başardı: Kendisi de edebiyata pek meraklı olan, Latin şairlerini iyi bilen Piskopos, aldığı yanıtlara bayıldı.</p>
		<p>Valilikteki ziyafette, hakkıyla ün kazanmış bir kız “Madelaine” adlı bir şiir okumuştu. Piskopos, edebiyat sözünü açınca Rahip Pirard’ı da, bütün işleri de unutmuş, öğrenciyle, Horatius zengin miydi, yoksul muydu, diye bir tartışmaya dalmıştı. Piskopos, şairin birkaç parçasını okumak istedi, ama belleği artık zayıflamıştı; Julien, hemen, hem de alçakgönüllülükle bütün şiiri okuyuveriyordu: Piskoposu en çok şaşırtan şey de, Julien’in konuşma tavrını hiç bozmamasıydı; yirmi otuz Latince dizeyi, sanki okulda olup bitenleri anlatır gibi okuyuveriyordu. Vergilius’tan, Cicero’dan uzun uzun konuştular. Sonunda Piskopos, Julien’i kutlamaktan kendini alamadı.</p>
		<p>“Doğrusu bundan iyi öğrenim olmaz,” dedi.</p>
		<p>Julien, “Monsenyör,” dedi, “okulunuz, size övgülerinize benden bin kat daha yaraşır yüz doksan yedi öğrenci gösterebilir.”</p>
		<p>Bu sayıya şaşan Piskopos, “Bu da ne demek?” dedi.</p>
		<p>“Monsenyör’ün huzurunda söylediğimin resmî belgesini de gösterebilirim. Okulun yıl sonu sınavında sorulanlara, bu anda Monsenyör’ün kutladığı yanıtları vererek 198. çıktım.”</p>
		<p>Piskopos, gülerek Mösyö de Frilair’e baktı:</p>
		<p>“Anlaşıldı,” dedi, “demek Rahip Pirard, bize en gözde öğrencisini göndermiş. Böyle olduğunu anlamalıydık; ama taşı gediğine koymak buna derler.”</p>
		<p>Sonra Julien’e dönüp ekledi:</p>
		<p>“Buraya göndermek için sizi uykudan uyandırdılar, değil mi?”</p>
		<p>“Evet, Monsenyör. Ben okuldan şimdiye kadar bir kere yalnız başıma çıktım, o da Corpus Domini yortusunda katedrali süslemek için Mösyö Chas-Bernard’a yardım etmek içindi.”</p>
		<p>Piskopos, “<em>Optime</em>,” dedi, “demek ki tüy demetlerini sayvanın üzerine koyma cesaretini gösteren de sizsiniz. Her yıl, o tüylerin takılması bir cana mal olacak diye ödüm kopar. Dostum, siz çok ilerlersiniz; ama ben sizi böyle açlıktan öldürürsem parlak bir gelecek falan kalmaz.”</p>
		<p>Piskopos’un emri üzerine Malaga şarabı ile bisküvi getirdiler, Julien iştahla yedi; Piskopos’un, neşe ve iştahla yemek yenmesini görmekten pek hoşlandığını bilen Rahip Frilair de Julien’den gayretli çıktı.</p>
		<p>Bu geçirdiği akşamdan gitgide zevk duyan Piskopos bir an kilise tarihinden söz etti. Julien’in bundan pek bir şey anlamadığını görünce, sözü Constantin çağındaki imparatorlar döneminde Roma İmparatorluğu’nun ahlaksal durumuna çevirdi. Çoktanrılı dönemin son yılları da, XIX. yüzyılın üzüntülü, sıkıntılı insanlarının kolunu kanadını kıran kaygı ve kuşku halini göstermişti. Monsenyör, Julien’in Tacitus’u bilmediğini, onun adını bile duymamış olduğunu anladı.</p>
		<p>Julien, saf bir tavırla o yazarın yapıtlarının, okul kitaplığında bulunmadığını söyleyince, Piskopos şaştı; ama neşe ile, “Doğrusu buna sevindim,” dedi. “Beni bir açmazdan kurtarıyorsunuz. Bana çok tatlı, hem de hiç ummadığım biçimde tatlı bir akşam geçirttiğiniz için size nasıl teşekkür edeceğimi bilemiyordum. Bizim okul öğrencileri arasında bu kadar bilgili bir genç bulunacağını hiç beklemiyordum. Gerçi öyle dindarca bir armağan sayılmaz ama, size bir Tacitus vereyim.”</p>
		<p>Piskopos, pek güzel ciltlenmiş sekiz kitap getirdi ve birinci cildin üzerine, kendi eliyle, Julien Sorel için övgü dolu Latince bir cümle yazmak istedi. Piskopos, Latincesinin kusursuzluğu ile övünürdü; sonunda Julien’e, o akşamki konuşmasına hiç de benzemeyen ciddi bir eda ile, “Delikanlı,” dedi, “uslu olursanız bir gün size emrimdeki papazlıkların en iyisini veririm, hem de piskoposluk sarayına yakın bir yerde; ama uslu olmalısınız.”</p>
		<p>Saat on ikiyi çalarken Julien kitapları koltuğunda piskoposluktan çıktı; şaşkınlık içindeydi.</p>
		<p>Monsenyör, Rahip Pirard’ın sözünü bile açmamıştı. Julien, en çok Piskopos’un son derece nazik olmasına şaşmıştı. O kadar doğal bir saygınlıkla, böylesine nazikliğin bir araya gelmesini düşünemezdi bile. Hele Rahip Pirard’ın somurtkan yüzüyle karşılaşınca bu zıtlık onu büsbütün şaşırttı. Rahip Pirard, Julien’i sabırsızlıkla bekliyordu; görür görmez kalın bir sesle bağırdı:</p>
		<p>“<em>Quid tibi dixerunt?”</em><a class="si-noteref" href="#f72" id="ref_f72">72</a></p>
		<p>Julien, Piskopos’un sözlerini Latinceye çevirirken kafası karışıyordu.</p>
		<p>Okulun eski yöneticisi, o sert sesi ve zariflik nedir bilmez tavrıyla, “Fransızca söyleyin,” dedi; “Monsenyör’ün sözlerini bir şey katmadan, bir şey atlamadan, olduğu gibi aktarın.”</p>
		<p>Yaldızlı kenarlarına sanki tüyleri ürpererek baktığı o güzel kitapları karıştırarak, “Bir piskoposun genç bir papaz okulu öğrencisine Tacitus’un yapıtlarını vermesi de oldukça garip doğrusu!” dedi.</p>
		<p>Piskoposlukta neler konuştuklarını uzun uzun anlattırıp dinledikten sonra Julien’in, odasına gitmesine izin verdiğinde saat ikiyi bulmuştu.</p>
		<p>“Birinci cildi, Monsenyör’ün övdüğü cildi bana bırakın,” dedi. “Bu Latince cümle, ben gittikten sonra bu okulda sizi pek çok beladan korur.”</p>
		<p>“<em>Erit tibi, fili mi, successor meus tanquam leo quaerens quem devoret.”</em><a class="si-noteref" href="#f73" id="ref_f73">73</a></p>
		<p>Ertesi sabah Julien, kendisiyle konuşan arkadaşlarının durumunda bir tuhaflık gördü. Kendisi de daha sakıngan, daha çekingen davrandı. “İşte,” dedi, “Mösyö Pirard’ın istifasının etkisi. Herkes haber almış, bana da onun gözde öğrencisi diye bakıyorlar. Bu adamların bana yaptıklarında bir hakaret olmalı.” Ama kendisi onların hangi davranışının bir hakaret sayılacağını kestiremiyordu. Yatakhaneler boyunca rastladıklarının gözlerinde kinden eser yoktu. “Bu da ne demek? Herhalde bir tuzak olacak, aman dikkat edelim.” Sonunda Verrières’li genç, ona gülerek, “<em>Conelii Taciti opera omnia,” </em>(Cornelius Tacitus’un bütün yapıtları) dedi.</p>
		<p>Bu sözü duyanların hepsi birer birer gelip Julien’i, yalnız Monsenyör’ün böyle güzel bir armağanına değil, kendisiyle iki saat konuşmak şerefine nail olduğu için kutladılar. En küçük noktalara varıncaya kadar her şeyi duymuşlardı. O andan sonra kimsede kıskançlık sezilmedi; herkes Julien’e yaranmaya çalışıyordu, daha bir gün önce ona karşı son derece küstahlık eden Rahip Castanède bile, gelip koluna girdi ve onu öğlen yemeğini birlikte yemeye çağırdı.</p>
		<p>Julien’in yaradılışı gereği, o kaba heriflerden gördüğü kabalık pek gücüne gitmişti; yaltaklıklarından ise iğrendi ve hiç hoşlanmadı.</p>
		<p>Öğlene doğru Rahip Pirard okuldan ayrıldı; ama önce öğrencileri toplayıp onlara kısa, kendi gibi sert sözler söyledi:</p>
		<p>“Dünyanın onurlarına ermek, toplumun nimetlerine kavuşmak, emretmek, yasaları hiçe saymak, herkese karşı küstahlık edip yine hiçbir ceza görmemek zevkini mi tatmak istersiniz? Yoksa yarın ahrette ruhunuzun selamete ermesini mi? Bunlara götürecek iki ayrı yolun hangileri olduğunu anlamak için, en geri kalanların bile gözlerini açıp bir bakması yeter.”</p>
		<p>Rahip Pirard, kapıdan çıkar çıkmaz Sacré-Cœur Tarikatı sofuları okulun küçük kilisesine koşup bir <em>Te Deum </em>okudular. Eski müdürün konuşmasını ciddiye alan olmadı. Herkes, “Görevinden alındığına kızmış, söyleniyor,” dedi. Öğrencilerden hiçbiri, bir kimsenin, zengin müteahhitlerle sıkı fıkı olmaya elverişli bir işten kendi isteğiyle çekilebileceğine inanmak bönlüğünü göstermedi.</p>
		<p>Rahip Pirard gidip Besançon’un en güzel hanında oda tuttu; hiç yoktan birkaç iş bahane edip orada iki gün kalacağını söyledi.</p>
		<p>Piskopos onu yemeğe çağırmıştı; Rahip Frilair’le şaka olsun diye, onun değerini, bilgisini ortaya çıkarmaya çalıştı. Yemeği bitirecekleri sırada Paris’ten garip bir haber geldi: Rahip Pirard, güzel bir işe, Paris’ten dört fersah ötede N... papazlığına atanmıştı. İyi yürekli Piskopos onu candan kutladı. Bütün bu işi “ustaca bir oyun” diye karşılayıp keyiflenmişti. Rahip Pirard, bir kat daha gözüne girdi. Ona Latince yazılmış çok parlak bir hoşnutluk belgesi verdi ve buna karşı koymaya kalkışan Rahip Frilair’i susturdu.</p>
		<p>O akşam Monsenyör, Rubempré Markisi’nin konağına gidip orada Rahip Pirard’dan hayranlıkla söz etti. Besançon’un kibarlar çevresi, o haberi ilgiyle karşılamıştı; Rahip Pirard’ın gördüğü bu olağanüstü lütuf türlü türlü yorumlara, tahminlere kapı açmıştı. Onun pek yakında piskopos olacağını umanlar bile vardı. En ince görüşlüler, Mösyö Mole’ü bakanlığa geçmiş sayıp Mösyö de Frilair’in herkesin içinde büyüklük taslamasına gülümsemekten çekinmediler.</p>
		<p>Ertesi sabah sokakta Rahip Pirard’ın neredeyse peşine düşüyorlardı; Marki’nin davasına bakan yargıçlarla konuşmaya gittiği zaman dükkâncılar kapılarının önüne çıktılar. Rahip Pirard o gün, ilk olarak, yargıçlardan nazikçe bir kabul gördü. Bütün bu gördüklerine içerleyen sert huylu Jansenci, Mole Markisi için seçtiği avukatlarla uzun uzun çalıştı ve Paris’e hareket etti. Kendisini uğurlamaya gelmiş ve arabanın armasına ağızlarının suyu akarak bakmış olan dostlarından iki-üç papaza, okulda on beş yıl müdürlükten sonra Besançon’dan cebinde ancak beş yüz frankla ayrıldığını ağzından kaçırdı. Bu dostları onu ağlayarak kucakladıktan sonra aralarında, “Bizim Rahip bu yalanı kıvırmasa daha iyi ederdi, pek de gülünç bir yalan!” dediler.</p>
		<p>Rahip Pirard’ın, Marie Alacoque, Sacré-Cœur Tarikatı, Cizvitler ve Piskopos’a karşı tek başına altı yıl uğraşmak için gereken gücü ancak içtenliğinde bulmuş olması, gözlerini para hırsı bürümüş ayaktakımının anlayacağı şeylerden değildi.</p>
	</div>
	<div class="si-footnotes">
		<div class="si-footnote" id="f68"><a class="si-backref" href="#ref_f68">68</a><span>. Napoléon. (Ç.N.)</span></div>
		<div class="si-footnote" id="f69"><a class="si-backref" href="#ref_f69">69</a><span>. (Fr.) Halkın belleğinde yer etmiş biricik kral. (Ç.N.)</span></div>
		<div class="si-footnote" id="f70"><a class="si-backref" href="#ref_f70">70</a><span>. Fransızcası şöyle: <em>Il croyait avoir raison: belle raison!</em> Burada <em>raison</em> (hak, neden) sözcüğü ile yapılmış, Türkçeye gelmeyen bir cinas var. (Ç.N.)</span></div>
		<div class="si-footnote" id="f71"><a class="si-backref" href="#ref_f71">71</a><span>. İhtilal zamanında kaçan Fransız soylularına verilen ad; göçmen. (Ç.N.)</span></div>
		<div class="si-footnote" id="f72"><a class="si-backref" href="#ref_f72">72</a><span>. (Lat.) Ne dediler? (Ç.N.)</span></div>
		<div class="si-footnote" id="f73"><a class="si-backref" href="#ref_f73">73</a><span>. (Lat.) “Çünkü, oğlum, benim yerime gelecek adam sana karşı, parçalamak isteyen bir aslan olacaktır.” (Ç.N.)</span></div>
	</div>
</body>
</html>