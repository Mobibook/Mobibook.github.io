<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>28 <span class="inline">Bir dinsel alay</span></h2>
		<div class="epigraph">
			<p>“Bütün yürekler heyecan içindeydi. Her yanı donatılmış ve müminlerin çabasıyla iyice kumlanmış bu dar ve gotik sokaklara sanki Tanrı da inip gelmişti.”</p>
			<p class="gap-writer">YOUNG</p>
		</div>
		<p>Julien, kendini ne kadar silik ve budala göstermeye çalışsa kâr etmiyor, bir türlü kendini sevdiremiyordu; o arkadaşlarından çok başkaydı. “Ama,” diyordu, “öğretmenlerin hepsi de binlerce kişi içinden seçilmiş ince adamlar; benim alçakgönüllülük göstermemi nasıl oluyor da beğenmiyorlar?” Julien’in hatırsayarlık edip her şeye inanır, her şeye kanar gibi gözükmesinden, öğretmenlerden ancak bir tanesi yararlanmaya kalkışmıştı. Bu da, katedralin tören işleri müdürü Rahip Chas-Bernard’ dı; bu adamı on beş yıldan beri piskoposluk kurulu üyesi yapacaklarını söyleyerek umutlandırıyorlardı; bu görevi bekleyedursun, şimdilik okulda dinsel konuşma dersi okutuyordu. Julien, gözü açılmadan önce, bu derste hemen her zaman birinci çıkardı. Rahip Chas bunu bahane ederek Julien’e dostluk göstermeye başlamıştı; dersten çıktıktan sonra çoğu zaman onu kolundan tutar, bahçede onunla biraz gezinirdi.</p>
		<p>Julien, “Bu adamın amacı nedir ki?” diyordu. Rahip Chas’ın, katedralin malı olan süs eşyasından söz etmesini coşkunlukla dinlerdi. Katedralde, yas törenlerinde kullanılan süs eşyasından başka on yedi sırmalı ayin atkısı vardı. İhtiyar Madam de Rubempré’den de çok umutluymuş; doksanını bulmuş olan o hanım, altın sırmalı ağır Lyon ipeklisinden yapılmış gelinliğini, hiç olmazsa altmış yıldan beridir sandığında saklarmış. Besançon’da hemen herkesin umduğuna göre, Madam de Rubempré’ nin vasiyetnamesiyle katedralin hazinesi zenginleşecek, on tane, belki daha çok ayin atkısına sahip olacakmış; büyük günler için dört-beş tane kaftan da cabası. Rahip Chas, sesini alçaltarak, “Bence bu kadar da değil; Madam Rubempré’nin atalarından biri, Burgonya Dukası Cesur Charles’ın en gözde devlet adamlarındandı; şimdi Madam de Rubempré’nin konağında altın yaldızlı sekiz gümüş şamdan var, doğrusu değer biçilmez. Bunları vaktiyle İtalya’dan Cesur Charles satın aldı diyorlar... Bana öyle geliyor ki bu şamdanlar da katedrale kalır. Böyle bir umut beslemem için pek çok neden var,” dedi.</p>
		<p>Julien, içinden, “Bu adamın böyle hırdavat sözü etmekten amacı nedir ki?” diyordu. “Bu hazırlık bir yüzyıldır sürüp gidiyor, daha bir şeyler belirmiyor. Anlaşılan herif bana bir türlü güvenemiyor! Bu adam ötekilerden daha usta; onların on beş günde en gizli sırlarını anlamak işten değil. Ama bu ustalaşmaz da kim ustalaşır? On beş yıldır hırsı oyuncak edilmiş.”</p>
		<p>Bir gün, eskrim dersi ortasında Rahip Pirard, Julien’i çağırtıp ona, “Yarın <em>Corpus Domini</em><a class="si-noteref" href="#f64" id="ref_f64">64</a> yortusu var,” dedi, “Rahip Chas-Bernard sizi istiyor, katedralin süslenmesinde kendisine yardım edeceksiniz; gidin, ne derse yapın.”</p>
		<p>Julien odadan çıkarken Rahip Pirard onu yeniden çağırdı ve acır gibi bir tavırla, “Bunu fırsat bilip kentte dolaşmaya çıkarsanız, siz bilirsiniz,” dedi.</p>
		<p>Julien karşılık olarak, “<em>Incedo per ignes”</em><a class="si-noteref" href="#f65" id="ref_f65">65</a> dedi.</p>
		<p>Ertesi sabah erkenden, Julien gözleri yerde, katedral yolunu tuttu. Sokakları, kentte başlayan canlılığı görmek için aştı. Her yanda dinsel alay için hazırlıklar görülüyor, evlerin önü donatılıyordu. Okulda geçirdiği bütün zaman ona bir an gibi kısa geldi. Şimdi Vergy’yi, o güzel Amanda Binet’yi düşünüyordu; ona belki rastlayacaktı, kahve şuracıktaydı. Sevgili katedralinin kapısında bekleyen Rahip Chas-Bernard’ı uzaktan gördü; Rahip Chas-Bernard, hoşnut yüzlü, içi dışı bir gibi gözüken bir adamdı. O gün pek keyifliydi. Julien’i görür görmez, “Sizi bekliyordum, aziz evladım,” dedi. “Safa geldiniz. Bugünkü işimiz ağırdır, hem uzun sürer, hele biraz bir şey yiyip güçlenelim; saat onda, büyük ayin arasında yine karnımızı doyururuz.”</p>
		<p>Julien ağır bir tavırla, “Mösyö,” dedi, “bir an bile yalnız kalmak istemem.”</p>
		<p>Sonra başlarının üstündeki koca saati göstererek ekledi:</p>
		<p>“Lütfen dikkat buyurunuz, ben buraya tam beşe bir kala geldim.”</p>
		<p>Rahip Chas, “Okulun kötüleri sizi bu kadar korkutuyor mu?” dedi. “Onları da ne diye aklınıza getirirsiniz? Aldırış bile etmeyin; bir yol, iki yanındaki çitlerde diken var diye hemen güzelliğini yitirir mi? Yolcu yoluna gider, dikenler de kötülükleriyle kalır. Haydi biz işimize bakalım dostum, böyle şeyler nemize gerek?”</p>
		<p>Rahip Chas, iş ağır olacak, demekte haklıydı. Bir gün önce katedralde bir cenaze ayini olmuştu; daha hiçbir şey yerine konmamıştı; kilisenin kapıdan sunağa kadar olan kısmını üçe ayıran gotik mermer direklere, dokuzar metre yüksekliğine kadar, kırmızı damasko kuşatmak gerekiyordu, hem de bu iş hemen sabahleyin bitirilecekti. Piskopos, posta arabasıyla Paris’ten dört döşemeci getirtmişti, ama bu adamlar her işe yetişemedi; hem de Besançon’lu acemi meslektaşlarını teşvik etmek şöyle dursun, alay ederek onları bir kat daha acemileştiriyorlardı.</p>
		<p>Julien kendisinin de merdivene tırmanması gerektiğini anladı; çevikliği bu işte ona çok yardımcı oldu. Besançon’lu döşemecileri gözetme görevini üstlendi. Bu durumuna şaşıp sevinen Rahip Chas, onun bir merdivenden bir merdivene atlayıverişini seyrediyordu. Direklere damasko kuşatılması işi bittikten sonra, büyük sunağın üstündeki sayvanın tepesine beş kocaman tüy demetinin nasıl konacağı düşünüldü. Yaldızlı tahtadan pek güzel bir saçağı, İtalya mermerinden yapılmış sekiz iri direk tutar. Ama sayvanın ortasına, tam sunağın üstüne gelmek için, on iki metre yükseklikte tahtadan belki de çürümüş bir pervazdan yürüyerek geçmek gerekiyordu.</p>
		<p>O âna kadar keyiflerine diyecek olmayan Parisli döşemeciler, bunu görünce suratlarını astılar; aşağıda durmuş, bu işin nasıl başarılacağını harıl harıl konuşuyorlardı, ama yukarı çıkmıyorlardı. Julien tüy demetlerini yakaladı ve merdiveni koşarak çıktı. Tüyleri, sayvanın ortasında, taç biçimi süsün üstüne, istenildiğinden iyi yerleştirdi. Merdivenden inince Rahip Chas onu kucaklayıp, “<em>Optime</em>,” dedi, “bunu Monsenyör’e anlatırım.”</p>
		<p>Saat ondaki yemek çok neşeli oldu. Rahip Chas, kilisesini ömründe bu kadar süslü görmemişti; Julien’e, “Benim aziz öğrencim,” diyordu, “annem bu ulu kilisede, gelenlere sandalye kiralardı, ben ta çocukluğumdan beri burada geçindim. Robespierre’in zorbalık dönemi bizi perişan etti; ben o zamanlar sekiz yaşındaydım; evlerde yapılan gizli ayinlerde hizmet eder, günlük ekmeğimi kazanırdım. Ayin atkılarını çok iyi katlar, hiçbir kaytanı koparmazdım. Napoléon’un kilise ayinlerine yeniden izin verdiği günden beri, bu ulu katedralde her şeyi ben yönetiyorum, Tanrı bana bu şerefi de verdi. Yılda beş kere gözlerim katedrali bu süslerle donatılmış görür. Ama doğrusu katedral hiçbir zaman bu kadar gözalıcı olmadı; damasko örtülerin böyle takıldığını, direklere böyle yapıştığını görmedim.”</p>
		<p>Julien, “Artık asıl amacını açıklayacak,” diye düşündü, “işte kendinden söz etmeye başladı; derdini, düşüncelerini anlatacak. Ama bu adam hiç kuşkusuz, heyecanlandığı halde, ağzından sakınmadan bir söz bile kaçırmadı. Ama çok da çalıştı, gönlünde neşe var, şarabın iyisi de esirgenmedi. Ne adam! Benim için ne örnek! Hak etti pomponu.” (Bu pompon sözcüğü, ihtiyar cerrahbaşının söylediği pis bir hikâyeden kalmaydı.)</p>
		<p>Büyük ayinin <em>Sanctus</em> çanı çalınca Julien, ihtişamlı alaydan piskoposun ardı sıra gitmek üzere arkasına bir tören cüppesi giymek istedi.</p>
		<p>Rahip Chas bunu görünce, “Ne yapıyorsun dostum?” dedi. “Ya hırsızlara kim bakacak? Şimdi alay çıkıp gidecek, kilise ıssız kalacak; sizinle ben burada kalıp bekleyeceğiz. Direklerin yere inen o güzelim sırmasından iki arşın eksilmişse yine de şükretmeliyiz. O sırma da Madam de Rubempré’nin hediyesidir; büyük dedesi ünlü Kont’tan kalmış...”</p>
		<p>Sonra Julien’in kulağına eğilip heyecanlandığını pek belli eden bir sesle ekledi:</p>
		<p>“Halis altın, bir dirhem hilesi yok, dostum! Siz kuzey yanına bakın, oradan ayrılmayın, güney yanı ile ortaya ben bakarım. Aman günah çıkarma hücrelerine dikkat edin; hırsızlara dikkat edin; hırsızlara haber yetiştiren kadınlar oralarda bekler, bizim sırtımızı dönmemezi kollarlar.”</p>
		<p>Rahip Chas sözünü bitirirken saat de on ikiye çeyrek kalayı vurdu; hemen büyük çanın da sesi duyuldu. Çan, alabildiğine çalıyordu; bu dolgun ve tantanalı ses Julien’i heyecanlandırdı. Julien dünya ile ilişiğini kesmiş, hayale dalmıştı.</p>
		<p>Buhur kokusu, Saint Jean kıyafetine girmiş çocukların <em>Saint Sacrement</em>’in<a class="si-noteref" href="#f66" id="ref_f66">66</a> önüne saçtıkları güllerin kokusu, Julien’i büsbütün coşturdu.</p>
		<p>Julien, bu çanın sesini dinlerken, bu işte yirmi kişi kullanıldığını, her birine ellişer centime verildiğini, ancak on beş-yirmi müminin yardıma geldiğini düşünmeliydi. İplerin aşındığını, kerestenin çürüdüğünü, her iki yüzyılda bir düşen çanın geçirdiği tehlikeyi düşünmeliydi; zangoçlara verilen parayı azaltmanın, onları para yerine, kilisenin kesesine dokunmayan binbir nimetinden birini istemeye razı etmenin yolunu aramalıydı.</p>
		<p>Julien böyle akıllı uslu işlerin zihin yoracağına, çanın tok ve dolgun sesiyle ruhu coşmuş, hayal alanlarında dolaşıp duruyordu. O ne iyi bir rahip olabilirdi, ne de büyük bir yönetici. Gönlü böyle coşkunluklara kapılıveren kimselerden olsa olsa sanat adamı çıkar. Julien’in kendini beğenmişliği bu işte tam anlaşılır. Öğrenci arkadaşlarından belki ellisi, halktan kin gördükleri ve devrim kafasının her çit arkasında pusuya yattığını bildikleri için, hayatın ne olduğunu anlamışlardı; onlar, büyük çanın sesini işitince akıllarında zangoçların alacağı paradan başka bir düşünceye, hayale yer vermezler. Onlar, çan sesini duyunca, halkta uyandırılacak heyecan, zangoçlara verilecek paraya değer mi değmez mi, bunu araştırır, bu işte Barême’e yaraşır bir deha gösterirler. Julien’e gelince o, kilisenin maddi çıkarlarına zihin yormak isteseydi bile, hayalleri asıl amacı aşar, yirmi beş centime’lik bir masrafın önüne geçme fırsatını kaçırır da fabrikanın bir çan için ettiği masraftan kırk frank azaltabilmesi yolunu düşünmeye kalkardı.</p>
		<p>Alay bu eşsiz güzel günde, her yanda kurulan parlak <em>reposoir</em>’larda<a class="si-noteref" href="#f67" id="ref_f67">67</a> dura dura Besançon sokaklarını ağır ağır dolaşırken kilise derin bir sessizlik içindeydi. İçeride bir loşluk, hoş bir serinlik vardı; buhurun, çiçeklerin kokusu da daha dağılmamıştı.</p>
		<p>Bu sessizlik, bu derin ıssızlık, uzun avluların serinliği, Julien’in hayallerini bir kat daha tatlı kılmıştı. Kilisenin başka bir yanında duran Rahip Chas’ın gelip rahatsız etmesinden korkmuyordu. Ruhu, ağır ağır dolaşıp kilisenin kuzey yanında bekçilik eden ölümlü kalıptan sanki büsbütün ilişiğini kesmişti. Günah çıkarma hücrelerinde birkaç sofu kadından başka kimse bulunmadığına, iyice araştırıp emin olduğu için, içi büsbütün rahatlamıştı, gözleri bakıyor ama görmüyordu.</p>
		<p>Ama gözüne, dalgınlığını yarı gideren bir şey ilişti: Hücrelerden birinde biri diz çökmüş, biri de ötekinin yanında bir iskemleye oturmuş, üstleri başları temiz iki kadın vardı. Julien görmeden bakıyordu ama içinde hayal meyal bir görev duygusu belirdiğinden mi, yoksa kadınların kibar ve şatafatsız tavırlarına hayran olduğundan mıdır, her nedense o hücrede papaz bulunmadığının farkına vardı. İçinden, “Bu güzel hanımların şimdi burada bulunması tuhaf şey!” dedi, “Sofuysalar gidip bir <em>reposoir</em> önünde diz çökmeleri gerekirdi; kibarlar çevresinden iseler bir balkonun ön sırasında oturup alaya bakmaları uygun olurdu! Hele şu elbise ne güzel! Ne hoş şey!” Kadınları görebilmek için adımlarını ağırlaştırdı.</p>
		<p>Günah çıkarma hücresinde diz çökmüş olan kadın, Julien’in ayak sesini duyunca biraz başını çevirdi ve bir çığlık koparıp bayılıverdi. Arkası üstü düştü; yanındaki kadın, hemen ona bakmak için atıldı. Julien de, sırtüstü devrilen kadının omuzlarını gördü. İri, pek değerli incilerden yapılmış bir gerdanlık gözüne çarptı; bu gerdanlığı çok iyi bilirdi. Madam de Rênal’i saçlarından tanıyınca ne yapacağını bilemedi! Bayılan kadın Madam de Rênal, onun başını tutup büsbütün serilivermesinin önüne geçmek isteyen de Madam Derville idi. Julien kendinden geçmiş gibiydi, hemen hücreye koştu; o yetişmeseydi belki Madam Derville de, Madam de Rênal’le birlikte yuvarlanacaktı. Julien, Madam de Rênal’in baygın, soluk omuzları üzerinde sallanan başını gördü. Madam Derville’e yardım edip, o güzel başı bir hasır iskemleye dayadı; kendi de diz çökmüştü.</p>
		<p>Madam Derville dönüp bakınca Julien’i tanıdı. Ona çok kızgın bir sesle, “Çabuk, çabuk buradan gidin, Mösyö,” dedi. “Aman sizi görmesin. Sizi görmek onu çok kötü yapar. Sizi tanımadan önce ne mutluydu! Sizin yaptığınızı canavar yapmaz! Buradan gidin; bir parçacık olsun utanma nedir biliyorsanız buradan uzaklaşın.”</p>
		<p>Madam Derville bu sözleri öylesine emredici bir tavırla söylemişti, Julien de o anda öylesine zayıftı ki hemen boyun eğip uzaklaştı. İçinden, “Zaten bu Madam Derville’in öteden beri bana kini vardır,” diyordu.</p>
		<p>Tam o sırada, alayın ön safında giden papazların hımhım şarkıları duyuldu; alay artık kiliseye dönüyordu. Rahip Chas-Bernard, Julien’e birkaç kere seslendiyse de duyuramadı; sonunda kendisi geldi ve Julien’i bir direğin arkasına sığınmış, yarı ölü bir halde buldu. Onu kolundan tuttu, piskoposa takdim etmek istiyordu. Onu böyle sapsarı, neredeyse yürüyemeyecek bir durumda görünce, “Çok yorulmuşsunuz, yavrum,” dedi, “çok çalıştınız.”</p>
		<p>Koluna girdi ve büyük kapının yanında, Hristos suyu çanağının altında duran iskemleye kadar götürüp, “Hele şuraya oturun,” dedi, “ben önünüze geçer, sizi gizlerim. Telaş etmeyin, Monsenyör’ün gözükmesine hiç olmazsa daha yirmi dakika var. Siz biraz toparlanmaya çalışın; Monsenyör geçerken ben sizi yerinizden kaldırırım; siz benim ihtiyar olduğuma bakmayın, daha gücüm kuvvetim yerindedir.”</p>
		<p>Ama Piskopos kiliseye vardığında Julien o kadar güçsüz, titrek bir durumdaydı ki Rahip Chas onu takdim etmekten vazgeçti.</p>
		<p>“Üzülmeyin,” dedi, “ben elbette bir fırsatını bulurum.”</p>
		<p>Akşam, okulun küçük kilisesi için beş kilo mum gönderdi; bu mum, Rahip Chas’ın dediğine bakılırsa, Julien’in yardımıyla artmıştı. Oysa Julien’in mumları söndürttüğü tam bir palavra. O zavallının asıl kendi sönmüştü; Madam de Rênal’i gördükten sonra bir şeycik düşünemedi ki.</p>
	</div>
	<div class="si-footnotes">
		<div class="si-footnote" id="f64"><a class="si-backref" href="#ref_f64">64</a><span>. Katoliklerin şaraplı ekmek yortusu. Hıristiyanların, içinde İsa var, Tanrı var, diye sokaklarda sandukaya benzer bir şey gezdirdikleri gündür. Bu sanduka, büyük konakların önüne kurulan, Türkçede “dinlenek” ya da “musalla” diyebileceğimiz yüksek kerevetler üzerine konup dinlendirilir; <em>reposoir</em> işte o kerevetlerin adıdır. Sandukaya da <em>saint sacrement</em> denir. (Ç.N.)</span></div>
		<div class="si-footnote" id="f65"><a class="si-backref" href="#ref_f65">65</a><span>. (Lat.) Benim gizli düşmanlarım var. (Ç.N.)</span></div>
		<div class="si-footnote" id="f66"><a class="si-backref" href="#ref_f66">66</a><span>. Bu törende içinde İsa’nın, Tanrı’nın bulunduğuna inanılan sanduka. (Ç.N.)</span></div>
		<div class="si-footnote" id="f67"><a class="si-backref" href="#ref_f67">67</a><span>. (Fr.) Musalla, dinlenek, kerevet. (Ç.N.)</span></div>
	</div>
</body>
</html>