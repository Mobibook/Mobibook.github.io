<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="preface">
	<div class="container">
		<h2>Sunuş</h2>
		<p>Geniş okur kitlesi Stendhal’i, iki büyük romanın, <em>Kızıl ile Kara </em>ve <em>Parma Manastırı</em>’nın yazarı olarak tanır. İşin tuhafı, seçkin yazınseverler arasında, bu sayıyı bir bakıma bire indirenlere de çok rastlanır; kimi <em>Parma Manastırı</em>’nı yeğler, kimi <em>Kızıl ile Kara</em>’yı. İki yapıt arasında çok büyük nitelik farkları bulunduğu için mi gidilir bu yeğlemeye? Daha önemlisi, geniş kitlenin özellikle bu iki romanı tanıması Stendhal’in öbür yapıtları, bu iki romanın yanında fazlasıyla hafif kaldığı için midir? “Evet,” diye kestirip atmak oldukça zor. <em>Kızıl ile Kara </em>ve <em>Parma Manastırı </em>olmasaydı, Stendhal belki yalnızca Henri Beyle olarak kalırdı ama, değil <em>Armance</em> ya da <em>Lucien Leuwen </em>gibi romanlarında, <em>Racine et Shakespeare </em>ve <em>Aşk Üzerine </em>gibi denemelerinde de, yolculuk kitaplarında da, anılarında da, günlüğünde de karşımıza hep aynı Stendhal olarak çıktığı, hep aynı yalın ve yoğun anlatımın, aynı alaycılık görüntüsü altında aynı düşünce ve duygu derinliğinin benzersiz örneklerini verdiği bir gerçek. Bu bakımdan, Stendhal’in yapıtlarına uygulanan indirgeme işlemine şaşmamak kolay değildir.</p>
		<p>Ne var ki, yaşadığı dönemde yazar olarak karşılaştığı ilgisizlik ile kişi olarak yarattığı olumsuz izlenimler karşılaştırılınca bugün Fransız yazınında tuttuğu önemli yer de aynı ölçüde şaşırtabilir insanı. 24 Ocak 1783 ve 24 Mart 1842 tarihleri ararında geçen elli dokuz yıllık yaşamı süresince, hiçbir yere kesinlikle yerleşmeden, hiçbir kadına uzun boylu bağlanmadan, toplumun koyduğu kuralların hiçbirine tam olarak boyun eğmeden, oradan oraya dolaşan, düşüncesini açık açık söylemesi, oyuncu kadınlarla fazla düşüp kalkması, çok kitap satın alması nedeniyle, yalnız çevresindekilerin değil, polisin de kuşkusunu çeken bir kişi olarak kalır, yasal yönetimin “dinsiz, ahlaksız ve tehlikeli bir düşmanı” olarak nitelenir. Yapıtlarında her şeyi çirkinleştirdiği, insan ruhunu anlatma görüşü altında her şeyi, herkesi suçladığı, başarısının sürekli olamayacağı söylenir. Örneğin Victor Hugo, <em>Kızıl ile Kara</em>’dan söz açılınca, “Siz dördüncü sayfadan öteye nasıl gidebildiniz?” diye sorar bir dostuna, büyük romancının ölümünden hemen sonra da, “Stendhal yarına kalamaz, çünkü yazmanın ne olduğunu bir an bile usuna getirmemiştir,” der. “Bir beyin kanaması, 24 Mart’ta bizi ondan kurtardı,” diyenler bile çıkar.</p>
		<p>Dönemin ünlü yazarları arasında, bir Balzac değişik bir gözle bakar Stendhal’e, <em>İnsanlık Komedyası</em>’nda, hem de birkaç kez, “Bu çağın en ilginç kişilerinden biri” diye anar onu, <em>Kızıl ile Kara</em>’yı 1830 yılında yayımlanan dört önemli yapıttan biri olarak niteler, <em>Parma Manastırı</em> üzerine <em>La Revue parisienne</em>’de yayımladığı yazısıyla, Stendhal’i bile şaşkınlık içinde bırakarak ona böyle bir yazının olsa olsa bir “acıma” duygusundan kaynaklanmış olabileceğini söyletecek ölçüde yüceltici bir yazıdır: Balzac, <em>Parma Manastırı</em>’nı üç kez üst üste okumuş ve “olağanüstü” bulmuştur; o sıralarda Matmazel Hańska’ya yazdığı mektuplardan birinde de bu yapıtın, “elli yıldan bu yana yayımlanan kitapların en güzeli” olduğunu kesinler.</p>
		<p>Biraz yakından bakılınca Stendhal’in Balzac gibi bir yazarca göklere çıkarılması da çoğu çağdaşlarınca yerin dibine geçirilmesi de doğal görünür; her iki romancı da çağdaşlarınınkinden çok farklı bir yolun yolcusudur. Üstelik, Stendhal de tıpkı onların kendisini yargıladıkları gibi acımasız bir biçimde yargılar çağdaşlarını: Chateaubriand’ın yapmacıklı anlatımı “gülünç” ve “tiksindirici”dir; Victor Hugo “ancak ve ancak Fransızca yazmasını öğrenirse ozan olabilir,” romanları içtenlikten uzak ve saçma, oyunları Dumas’ınkiler gibi kaba ve abartmalıdır; bütün romantiklerin hayranlıkla söz ettiği Byron ve Madam de Staël, birtakım beylik görüşleri süsleyip abartmaktan öte bir şey yapmamışlardır. Stendhal’se süsten, abartıdan tiksinir.</p>
		<p>Bilindiği gibi, Stendhal biçem konusunda yazarlık yaşamının başından sonuna değin hep aynı ilkeye bağlı kalır; yurttaşlık yasasının kuru, yalın, kesin anlatımını bütün anlatımlara yeğ tutar, yazısında “tümceye hiçbir şey vermemek” için, “kuru olmak” için çabaladığını söyler, düşünceyi biçemden, yalın anlatımı söylevsi anlatımdan üstün tutmak gerektiğini savunur. Yapıtları da ilkelerine hep bağlı kaldığına tanıklık eder. Duygululuktan alabildiğine uzak olduğu için mi? “Bir gerçeği anlattığımı sanırken bir iç çekişi anlatmış olmaktan ödüm kopar,” dediğine göre, bir bakıma evet. Ama hemen belirtmek gerekir ki, Stendhal duyguyu yadsıdığı için değil, her şeyden önce açıklığı, yalınlığı, doğruluğu, kısacası gerçeği aradığı için seçer bu yolu. Öte yandan, “tümceye hiçbir şey vermemek” söz konusu olduğuna göre, yapıtları üzerinde uzun uzadıya çalışmak, yazdığına ikide bir geri dönerek söylemini parlatıp süslemek de söz konusu değildir onun için; bir bakıma içtenliğe, yazarın içten atılımına ters düşen bir tutum olur böylesi. Bu nedenle, Balzac’a yazdığı ünlü mektupta, “roman sanatı”ydı, “kural”dı, “taslak”tı, böyle şeylere hiç aldırmadığını söyledikten sonra, “Günde yirmi-otuz sayfa çıkarırım, sonra oyalanmaya olanak varsa biraz aşka gereksinim duyarım ya da biraz eğlenceye; ertesi sabah, hepsini unutmuşumdur; bir gün önce yazılan bölümün son üç-dört sayfasını okurken o günün bölümü gelir usuma. Savunduğunuz bu kitabı altmış-yetmiş gün içinde söyleyip yazdırdım,” der. Bir başka belirlemeye göre de elli iki günde bitirmiştir <em>Parma Manastırı</em>’nı. <em>Kızıl ile Kara</em>’yı da başka türlü yazmamıştır.</p>
		<p>Hiç kuşkusuz, örneğin <em>Kızıl ile Kara</em>’da bizi şaşırtan birtakım ayrıntı tutarsızlıkları da, örneğin <em>Lucien Leuwen </em>gibi gerçekten başarılı bir romanın yüzlerce sayfasını yazdıktan sonra sonunu getirmemesi de bu yazma biçimiyle açıklanır ama bu yazma biçimi kaynağını öncelikle yaşamsal bir tutumda; Stendhal’in zorlama, yapmacıklık, yalan ve ikiyüzlülük karşısında duyduğu yenilmez tiksintide bulur. Ona göre, yalnızca gerçeğin değil, mutluluğun da düşmanıdır bunlar. Bu açıdan bakılınca, <em>Kızıl ile Kara</em>’nın, içten pazarlıklılığı en son noktasına dek götüren ünlü kahramanı Julien Sorel’in en büyük mutluluğu, ölmesi kesinleştikten sonra, kendisine ve başkalarına karşı tam bir içtenlikle davranmaya başladığı kısacık dönemde yaşaması, bir çelişki olmaktan çıkar.</p>
		<p>Stendhal’e bakılırsa içtenlik, açıklık ve yalınlık, bireysel mutluluğun zorunlu koşuludur; çünkü özgürlükle özdeşleşir. Toplumların yapılanmasında, özgürlükler kısaldıkça, törenler, gösteriler çoğalır genellikle, Stendhal’se, önceden tasarlanmış, yapay bir şey olması nedeniyle, törenin imgelemi uyuşturduğunu, ancak “kendi amacına karşıt ve gülünç olan” karşısında uyanık bıraktığını söyler; yaşamında ve hayatında, her türlü törenin amacına ters davranarak gülünç yanlarını göstermek, bir başka deyişle, yaratıcı gücü, usu, imgelemi, kısacası özgürlüğü köstekleyen her şeye, her türlü kalıplaşmaya karşı çıkmak ister. Bu nedenle, herkesin göklere çıkardığı XIV. Louis dönemi, Stendhal için doğallığın, açık yürekliliğin yok edilerek yaratıcılığın engellendiği dönemdir; kimilerinin gereğinden fazla yücelttiği Fransız Akademisi, Stendhal için XIV. Louis’nin elinde yazma özgürlüğünü kısıtlamada kullanılan bir araçtan başka bir şey değildir; herkesin en büyük güldürü yazarı olarak nitelediği Molière, Stendhal için pek de öyle yüceltilecek bir sanatçı değildir: Kalıplaşmış değerleri savunduğu, kadınlara, “Düşünler, görüşler edinmekten sakının,” dediği için, “ahlaka aykırı ve hiçbir şeye benzemeyen” bir başyapıt oluşturmuştur.</p>
		<p>Bilindiği gibi, Stendhal romanlarında da, <em>Rome, Naples et Florence </em>ya da <em>Roma’da Gezintiler</em> gibi yolculuk kitaplarında da, değişik denemelerinde de toplumsal ve siyasal sorunlara oldukça geniş bir yer verir, İngiltere’nin, Amerika’nın, İtalya’nın yönetim biçimlerini yargılar bu arada, Fransa’da büyük devrim ve Napoléon dönemlerinden sonra gelen yönetimleri kitaplarında olduğu gibi konuşmalarında da sert bir dille eleştirir. Örneğin, Louis-Philippe’le başlayan krallık yönetimine gönülden inanan kişilere; “Seli daha ne kadar süre durdurabileceğinizi sanıyorsunuz?” diye sorar. Bunun için de kimliğini gizleyen bir Cumhuriyetçi olduğu düşünülür, Stendhal’in kendisi de hiçbir zaman yadsımaz Cumhuriyetçi kimliğini; tam tersine, bağlandığı “cumhuriyet ilkeleri”nden, halkın “yüce tutkuları”ndan, Fransa’yı dolduran iki yüz bin Julien Sorel’den söz ederken Fransız Devrimi’nin her şeyi değiştirdiğini Avrupa’nın hâlâ anlayamamış olmasından yakınırken, “yığınların satın alınamayacağını” kesinlerken, bunu fazlasıyla kanıtlar. Ne var ki, bir yandan zaman zaman göklere çıkardığı halk için küçültücü sözcükler kullanması, bir yandan da tıpkı ünlü kahramanları Julien Sorel ve Fabrizio del Dongo gibi büyük bir Napoléon hayranı olması bu konuda kuşkuya düşürür bizi, en azından kendine özgü bir cumhuriyet, kendine özgü bir toplum ve insan anlayışına bağlandığını düşündürtür.</p>
		<p>Gerçekten de, her konuda olduğu gibi bu konuda da Stendhal’in düşüncesini genel bir kalıba oturtmaya olanak yoktur. Bu nedenle, kendi özgün anlayışını kavramaya çalışmak, bunun için de önemle üzerinde durduğu bir kavramdan, ilginç kitaplarından birinin, <em>Souvenirs d’égotisme</em>’in başlığında yer alan “bencillik” kavramından yola çıkmak gerekir.</p>
		<p>Adından da anlaşıldığı gibi, bir tür bireyciliktir bencillik, bireyin kendi “ben”ine değer vermesini, yaşamın sunduğu bütün olanaklardan yararlanarak usu, duyarlığı, benliğin gizil güçlerini yöntemle geliştirerek ulaşabilecek en yoğun sevinçleri, en yeni duyum ve tutkuları yaşamasını içerir, hep yeni duyumlara, yeni tutkulara, yeni mutluluklara doğru bir atılım olarak belirdiği için de yaratıcı gücü, içtenliği, açıklığı, özgünlüğü ve özgürlüğü gerektirir. Stendhal’in yazılmış bölüme, yarım bırakılmış yapıta geri dönmekten hoşlanmaması gibi, Napoléon’a hayranlık duyması da her şeyden önce bu anlayıştan kaynaklanır: Napoléon, her türlü yerleşmiş değeri hiçe sayarak yepyeni bir düzen kurmaya yönelmesiyle, yaratıcı gücün simgesidir. Stendhal’in belli başlı kahramanları da aynı özelliği taşır; örneğin <em>Kızıl ile Kara</em>’nın ünlü kahramanı Julien Sorel, uğrunda insan öldürmeye kalktığı sevgilisinden birdenbire uzaklaşabilir, yeni duygulara açılabilir; bunu da, ölümün eşiğinde olduğunu bile bile, büyük bir açık görüşlülükle yapabilir.</p>
		<p>Ama, Stendhal, “başkası”nın vazgeçilmezliğinden söz etmekle benciliği bir bencillik olarak düşünmediğini, “Gücü severim, ama benim sevdiğim gücü bir fil kadar bir karınca da gösterebilir,” demekle de onu zayıfı ezme biçiminde tasarladığını ortaya koyar. Kişinin kendi olanaklarını ne yönde geliştirmesini istediği de bellidir:</p>
		<blockquote>
			<p>Bolívar, Büyük Kolombiya’yı tutsaklıktan kurtarırken Kaptan Peary kutba yaklaşırken, bizim komşu hasa bezi üreterek on milyon kazandı; kendisi için de, çocuklar için de çok iyi. Ama bir süredir bir gazete çıkarttırıyor, bu gazete de, her cumartesi, kendisine insanlığın bir velinimetidir, diye hayranlık duymamı istiyor benden. Omuz silkip geçiyorum.</p>
		</blockquote>
		<p>Görüldüğü gibi, bireyin yeteneklerini geliştirmesine olanak sağlayacak bir özgürlük ortamıdır Stendhal’in cumhuriyeti, toplumu geliştirecek olan da bireysel yeteneklerin geliştirilmesidir; ama Stendhal bu yeteneklerin ne tür yetenekler olduğunu ve ne yönde geliştirilmesi gerektiğini de açıklıkla koyar ortaya. Daha da iyisi, bir kez daha, yaşamsal görüşlerini yazınsal görüşleriyle birleştirerek, Roland Barthes’tan tam yüz on yedi yıl önce, aynı zamanda, iki ayrı sınıf için yazılamayacağını söyler ve kitle karşısında yerini belirlemek ister, ünlü öngörüsünü de bu belirlemeye dayandırır: 1880’lerde, toplum “bayağı yeni zenginler” ile dolup taşmaz olduğu zaman <em>Parma Manastırı </em>beğenilmeye başlayacaktır.</p>
		<p><em>Parma Manastırı</em>’nın ve <em>Kızıl ile Kara</em>’nın beğenilmesi için 1880’leri bile beklemek gerekmedi, üstelik yalnız Fransız yazınının değil, bütün dünya yazınının başyapıtları arasında yer aldı bu yapıtlar. Ülkemizde de, özellikle <em>Kızıl ile Kara </em>ve özellikle Ataç’ın güzel çevirisinden okunduğu zaman, hep sevildi, hayranlıkla okundu; ama Stendhal cumhuriyeti hiçbir zaman, hiçbir yerde kurulmadı.</p>
		<p class="right-gap">TAHSİN YÜCEL</p>
	</div>
</body>
</html>