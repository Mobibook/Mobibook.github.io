<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>14<span class="inline">İngiliz makası</span></h2>
		<div class="epigraph">
			<p>“On altısında pembe beyaz bir kızcağızdı,<br/>bir de kalkmış allık sürerdi.”</p>
			<p class="gap-writer">POLIDORI<a class="si-noteref" href="#f28" id="ref_f28">28</a></p>
		</div>
		<p>Julien’e gelince, Fouqué’nin önerisinden sonra rahatı kaçmıştı; hiçbir karar veremiyordu. İçinden, “Ah,” dedi, “bende kişilik mi yok, ne? Napoléon ordularında askerlik etseydim kim bilir ne kötü bir asker olurdum.” Sonra, “Ama,” dedi, “evin hanımıyla başladığım sevda oyunu, bir zaman gönlümü eğleyecek.”</p>
		<p>Çok şükür bu ikinci derece küçük işte bile gönlünün içi, dilindeki küstahlığın gösterdiği gibi değildi. O güzelim giysisi yüzünden Madam de Rênal’den korkuyordu. Bu giysi, onun gözünde, Paris’i haber veren bir şeydi. Gururluydu, bunun için de hiçbir şeyi rastlantıya bırakmak, her ânın getirivereceği ilhama göre hareket etmek istemiyordu. Fouqué’den dinlediklerini ve Kutsal Kitap’ta aşk yüzünden okuduğu bir-iki şeyi kafasında toparlayıp kendine örnek alarak, en küçük noktaları da unutmayan bir plan hazırlamıştı. Kendine de itiraf etmiyordu ama çok heyecan içindeydi, bunun için o planı bir kâğıda yazdı.</p>
		<p>Ertesi sabah salonda, Madam de Rênal onunla biraz yalnız kaldı.</p>
		<p>“Sizin Julien’den başka bir adınız yok mu?” dedi.</p>
		<p>Bu pek yüceltici soruya Julien, verecek karşılık bulamadı. Planını kurarken bunu hiç aklına getirmemişti. Öyle bir plan kurmak budalalığına kalkışmamış olsaydı, çabucak kavramaya elverişli olan zekâsı ona pekâlâ yardım edebilirdi; birdenbire böyle bir soru karşısında kalmak, görüşteki, kavrayıştaki çabukluğunu artırırdı bile.</p>
		<p>Toyluk etti ve bu toyluğu gözünde pek büyüttü. Madam de Rênal ise onu çoktan bağışlamıştı. Bunu insanı bağlayacak bir saflık belirtisi diye karşıladı. Pek akıllı diye gösterilen bu adamda her vakit böyle safça tavırlar bulamadığına üzülürdü. Madam Derville, bazen, “Bu senin küçük eğitmen beni kuşkulandırıyor,” derdi. “Bakıyorum, hep düşünüyor ve hep bir gizli düşünceyle hareket ediyor. Saman altından su yürüten bir adam.”</p>
		<p>Madam de Rênal’in sorduğuna bir yanıt bulamadığı için Julien’in onuru pek kırılmıştı.</p>
		<p>“Benim gibi bir adam, bunun altında kalmamak zorundadır,” dedi ve bir odadan öbürüne geçtikleri bir sırada yararlanarak Madam de Rênal’i öpüvermeyi kendine görev bildi.</p>
		<p>Her ikisi için de bundan daha hazırlıksız, daha tatsız ve daha düşüncesiz bir hareket olamazdı. Az kaldı yakalanacaklardı. Madam de Rênal, Julien’i çıldırmış sandı. Korktu ve daha çok bu işe kızdı. Bu budalalık ona Mösyö Valenod’yu hatırlattı.</p>
		<p>“Onunla yalnız olsam başıma kim bilir neler gelir!” diye düşündü. Yine namus damarı tutuyordu, çünkü sevgi söner gibi olmuştu.</p>
		<p>Her zaman çocuklarından hiç olmazsa birini yanında bulundurmanın yolunu bulup ona göre hareket etti.</p>
		<p>O gün, Julien için pek sıkıntılı geçti; vaktini hep Madam de Rênal’in gönlünü avlamak planını acemice uygulamaya harcadı. Madam de Rênal’e her bakışında bu bakışın bir nedeni, bir içyüzü vardı; ama Julien bununla, gönül avlayabilmek şöyle dursun yalnızca sevimli gözükmeyi bile başaramadığını anlayamayacak kadar ahmak değildi.</p>
		<p>Madam de Rênal, onu hem bu derece toy, hem de bu derece küstah görmekle pek şaşırmıştı. En son, anlatılmaz bir sevinçle, “Bu,” dedi, “akıllı bir adama aşkın verdiği çekingenlik olacak. Benden önce sevdiği, o resmini sakladığı kadın onu yoksa hiç mi sevmemiş!”</p>
		<p>Öğle yemeğinden sonra Madam de Rênal, ziyarete gelmiş olan Bray Kaymakamı Mösyö Charcot de Maugiron’u ağırlamak üzere salona girdi. Oldukça yüksek bir gergef tezgâhının başında nakış işliyordu. Madam Derville de yanındaydı. İşte böyle bir sırada, hem de odanın içi güneş doluyken, Julien koca ayakkabısını uzatıp Madam de Rênal’in zarif ayağına basmayı yerinde buldu; kadının ajurlu çorabı ve Paris’ten getirttiği güzel iskarpini de herhalde o tatlı dilli Vali Yardımcısı’nın dikkatini çekmişti.</p>
		<p>Madam de Rênal son derece korktu; elinden makasını, yün yumağını, iğnelerini düşürdü ve böylece Julien’in hareketi, düştüğünü gördüğü makası durdurmak için girişilmiş, ama sonuna erememiş bir girişim sayılabildi. İngiliz çeliğinden yapılmış olan o makasçık çok şükür ki kırılıverdi de, Madam de Rênal, Julien’in daha yakında bulunmamasına yazıklandığı konusunda bir sürü şeyler söyledi:</p>
		<p>“Siz makasın düştüğünü benden önce gördünüz, önüne geçebilirdiniz; bunun yerine bütün çabanızın bana bir tekme atmaktan başka bir sonucu olmadı.”</p>
		<p>Bütün bunlar Kaymakam’ı aldattıysa da, Madam Derville kanmadı. İçinden, “Bu güzel delikanlının amma da budalaca işleri var!” dedi.</p>
		<p>Bir taşra kentinin “görgü kuralları” içinde bu gibi suçları bağışlamak yoktur. Madam de Rênal, bir sırasını bulup, “Dikkatli olun, emrediyorum!” diyebildi.</p>
		<p>Julien toyluğunu anlıyor, sinirleniyordu. “Emrediyorum” sözüne kızması gerekip gerekmediğine karar vermek için bir süre düşündü. Oldukça ahmaklık gösterip şu sonuca vardı:</p>
		<p>“Çocukların eğitimiyle ilgili bir işte emrediyorum diyebilir; ama aşkıma karşılık verirken eşitliği kabul etmesi gerek. Eşitlik olmayınca aşk da olmaz...”</p>
		<p>Artık aklını hep eşitlik üzerine bayağı düşüncelere bağladı. Birkaç gün önce Madam Derville’den öğrendiği bir sözü, Corneille’in; “<em>L’amour, fait les égalités et ne les cherche pas,</em>”<a class="si-noteref" href="#f29" id="ref_f29">29</a> sözünü, öfkeyle yineleyip duruyordu.</p>
		<p>Julien, ömründe bir tek kadını ele geçirememiş olan Julien, bir Don Juan rolü oynamakta ayak direyip akşama kadar gülünçlükten gülünçlüğe düştü. Mantıklı tek bir şey düşünebildi: Hem kendinden hem Madam de Rênal’den sıkılmış olduğu için vakit ilerledikçe korkuyordu, çünkü akşam yine bahçeye çıkıp ıhlamurun altında, karanlıkta o kadının yanına oturmak gerekecekti. Mösyö de Rênal’e, Papaz’ı görmek için Verrières’ye gideceğini söyledi; akşam yemeğinden sonra evden çıktı, ta gece yarısından sonra döndü.</p>
		<p>Julien, Verrières’ye vardığı zaman Papaz Chélan’ın taşınmakta olduğunu gördü. Mösyö Chélan görevinden alınmış, yerine de Papaz Yardımcısı Mösyö Maslon getirilmişti. Julien, ihtiyara yardım etti ve Fouqué’ye bir mektup yazmayı düşündü. Bu mektupta, papazlık yüzünden, onun pek elverişli önerilerini geri çevirmeye her ne kadar zorunlu kalmışsa da, şimdi pek büyük bir haksızlığın tanığı olduğunu ve tarikata girmemeyi ruhunun kurtuluşu için daha hayırlı sandığını anlatacaktı.</p>
		<p>Julien, Verrières Papazı’nın görevden alınışından bile yararlanacak ince zekâlılık gösterebilmesine çok sevindi; günün birinde gönlünde, ölçüyü elden bırakmaksızın o tatsız ölçülülüğün, kahramanlığını alt ettiğini görür de ticaret sevdasına kalkışırsa bu mektup ona yol açmış olurdu.</p>
	</div>
	<div class="si-footnotes">
		<div class="si-footnote" id="f28"><a class="si-backref" href="#ref_f28">28</a><span>. Lord Byron’un hekimi; Stendhal onu 1816’da Milano’da tanıdı. (Ç.N.)</span></div>
		<div class="si-footnote" id="f29"><a class="si-backref" href="#ref_f29">29</a><span>. (Fr.) Aşk eşitlik aramaz, onu kendi yaratır. (Ç.N.)</span></div>
	</div>
</body>
</html>