<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>10 <span class="inline">Kraliçe Marguerite</span></h2>
		<div class="epigraph">
			<p>“Hangi çılgınlık vardır ki, sen onda bile bize bir zevk bulundurmayasın, ey aşk?”</p>
			<p class="gap-writer"><em>Portekiz Mektupları</em></p>
		</div>
		<p>Julien, mektupları baştan okudu. Yemek zili çalınca kendi kendine, “Kim bilir o Parisli kukla beni ne kadar gülünç bulmuştur!” dedi, “Ona gerçekten düşündüklerimi söylemekle ne büyük delilik ettim! Belki de o kadar delilik değildir. O sırada gerçek, bana yaraşan bir şeydi. O da ne diye gelip ancak beni ilgilendiren şeyler hakkında soru sormaya kalktı? Böyle yapması, onun adına bir patavatsızlıktı. Görgü kurallarının dışına çıktı. Danton hakkında düşündüklerimi söylemek, bana burada yapayım diye para verilen işler arasında değildir.”</p>
		<p>Yemek salonuna girip de Matmazel Mole’ü gene yas giysisiyle görünce öfkesini unuttu; hele aile içinde yalnız Mathilde’in siyahlar giymiş olması büsbütün dikkat çekiyordu.</p>
		<p>Yemekten sonra, bütün gün o içini kemiren iç sıkıntısından kendini iyice kurtulmuş buldu. İyi ki, Latince bilen akademisyen de yemekteydi. Julien içinden, “Eğer Matmazel Mole’ün yası hakkında soru sormak patavatsızlık olacaksa, benimle en az alay edecek adam bu,” dedi.</p>
		<p>Mathilde, ona tuhaf tuhaf bakıyordu. Julien, içinden, “Madam de Rênal söylemişti,” dedi, “bu ülke kadınlarının kendilerini beğendirmek için içleri titriyor. Sabahleyin bu kıza iyi davranmadım; benimle çene çalmak istedi, yüz vermedim. Gözünde değerim arttı. Kuşkusuz Şeytan bu işte bir şey kaybetmiş olmuyor. Küçükhanım gene sırasını getirir, bana şöyle yukarıdan bakıp öcünü alır. Baksın da göreyim! Benim elden kaçırdığım kadınla bunun arasında ne büyük fark var! Onda insanı çeken bir doğallık, bir saflık vardı! Neler düşündüğünü kendinden önce ben anlardım; sanki düşüncelerinin doğduğunu görürdüm; onun yüreğinde, bana olan aşkının karşısına çıkacak yalnız çocuklarının ölmesi korkusu vardı; o aşk, mantığa uygun ve doğal bir sevgiydi, ben acı çekiyordum ama bana bile tatlı geliyordu. Onu elden çıkarmakla ne budalalık ettim! Paris düşüncesiyle birtakım hayallere kapılıp o büyük kadının değerini bilemedim. Ne fark, Tanrım! Peki buralarda ne buldum? Kuru ve kibirli bir kasılma, her çeşidinden bencillik.”</p>
		<p>Sofradan kalkılıyordu. Julien, “Aman akademi üyesini, başka birine kapılmadan yakalayayım,” dedi. Bahçeye çıkılırken ona yaklaştı; uysal, her denilene uyar gibi bir görünümü vardı; akademi üyesinin, <em>Hernani</em>’nin<a class="si-noteref" href="#f95" id="ref_f95">95</a> ulaştığı başarıya öfkelenmesine hak veriyor, kendi de onunla birlikte öfkeleniyordu.</p>
		<p>“Ah! Bugün de ‘<em>lettres de cachet’</em><a class="si-noteref" href="#f96" id="ref_f96">96</a> geleneği olsaydı...” dedi.</p>
		<p>Akademi üyesi, elini Talma’nınkilere<a class="si-noteref" href="#f97" id="ref_f97">97</a> benzeyen bir hareketle kaldırarak, “Nerde o günler!” dedi, “böyle bir işe cesaret mi edebilirdi?..”</p>
		<p>Julien, bir çiçek sözü açarak, Vergilius’un <em>Çiftçilik Sanatı</em>’ndan birkaç dize okudu, Rahip Delille’inkilerden üstün şiir olmadığını söyledi. Kısacası bu adama yaranmak için elinden geleni yaptı. Sonra, merak ettiği için değil, yalnızca laf olsun diye konuşur gibi, “Matmazel Mole gene bir mirasa mı kondu nedir?” dedi, “Karalar giymiş.”</p>
		<p>Akademi üyesi, olduğu yerde durup, “Siz hem bu evde yatıp kalkıyorsunuz, hem de onun deliliğini bilmiyor musunuz?” dedi. “Doğrusu, annesi böyle şeylere nasıl izin veriyor, anlamıyorum. Zaten söz aramızda, bu evin başındakilerde irade gücü hak getire. Bu Matmazel Mathilde’de irade kuvveti vardır, hepsine dediğini yaptırır. Bugün Nisan’ın 30’u.”</p>
		<p>Akademi üyesi, durup Julien’e kurnaz kurnaz baktı. Julien de elinden geldiği kadar zekice bir tavır takınıp gülümsedi.</p>
		<p>İçinden, “Bütün ev halkına dediğini yaptırmak, karalar giymek, bir de 30 Nisan... Bunlar arasında ne ilişki olabilir ki?” diyordu. “Ben, sandığımdan da toymuşum.”</p>
		<p>Akademi üyesine dönüp, “Açıkça söylemek gerekirse...” diye söze başladı; gözleriyle soruyordu.</p>
		<p>Akademi üyesi, şöyle alımlı uzun konuşma fırsatı düştüğünü görüp sevinmişti:</p>
		<p>“Haydi bahçede bir dolaşalım,” dedi. “1574 yılı 30 Nisanı’nda neler olmuş, gerçekten bilmiyor musunuz?”</p>
		<p>Julien, şaşkınlıkla sordu:</p>
		<p>“Nerede ne olmuş?”</p>
		<p>“Grève Alanı’nda.”</p>
		<p>Julien o kadar şaşalamıştı ki Grève Alanı sözünü duyduktan sonra da gene işin aslını sezemedi. Yaradılışı gereği kanlı olayların hikâyesine bayılırdı; merakla gözleri parlamıştı. Hangi insan vardır ki, bir şey anlatmaya kalksın da, dinleyende böyle bir hal görsün ve sevinmesin? Böyle işi kökünden bilmeyen bir dinleyici bulduğu için ağzı kulaklarına varan akademi üyesi, çağının en güzel delikanlısı Boniface de La Mole ile dostu Piémont eşrafından Annibal de Coconasso’nun, 30 Nisan 1574 tarihinde Grève Alanı’nda başlarının kesilerek idam edilmelerini uzun uzun anlattı:</p>
		<p>“La Mole, Navarre Kraliçesi Marguerite’in taparcasına sevdiği âşığı imiş; Matmazel Mole’ün adı da bunun için Mathilde-Marguerite’tir. La Mole, Alençon Dükü’nün en sevdiği adamlarından, sonradan IV. Henri olan Navarre Kralı’nın, yani sevdiği kadının kocasının canciğer dostu imiş. 1574 yılı karnavalının son günü bütün saray halkı, ölüm döşeğine düşmüş zavallı Kral IX. Charles ile birlikte Saint-Germain’de imişler. La Mole, Kraliçe Catherine de Médicis’in savaş tutsağı diye sarayda tuttuğu prensleri kaçırmak istemiş; bu prenslerle arkadaşlığı varmış. İki yüz atlıyla gelip Saint-Germain’i kuşatmış. Ama Alençon Dükü korkmuş, La Mole de cellata teslim edilmiş.”</p>
		<p>“Matmazel Mathilde’in asıl içine işleyen... bunu bana kendi itiraf etti, yedi-sekiz yıl oluyor, o zaman daha on iki yaşındaydı, ama o, akıllı bir kızdır, hem de ne akıl...” Akademi üyesi bunu söylerken gözlerini göğe kaldırıyordu. “Bu siyasal yıkımda onun asıl içine işleyen, Navarre Kraliçesi Marguerite’in, Grève Alanı’nda bir eve gizlenip cellattan, âşığının kesik başını istemeye cesaret etmesi olmasıdır. Kraliçe Marguerite, ertesi akşam gece yarısı o başı alıp bir arabaya binmiş, Monmartre tepesi eteğinde bir küçük kiliseye götürüp kendi eliyle gömmüş.”</p>
		<p>Bu olay Julien’i pek etkilemişti:</p>
		<p>“Doğru mu?” dedi.</p>
		<p>“Matmazel Mathilde, işte gördüğünüz gibi bu eski olayı düşünmüyor, 30 Nisan günü yas tutmuyor diye kardeşini adam yerine koymaz. Coconasso’nun adı, İtalyanların çoğu gibi, Annibal’miş diye, o idamdan beri, La Mole ile Coconasso arasındaki yakın dostluğun anısına saygı olarak, bu ailenin bütün erkek çocuklarının birer adı da Annibal olur.”</p>
		<p>Akademi üyesi, sesini biraz alçaltarak, “O Coconasso, IX. Charles’ın kendi sözleriyle 24 Ağustos 1572’de en acımasızca adam öldürenlerden biriymiş. Ama, Sayın Sorel, siz bu konağın adamlarından olasınız da bunları bilmeyesiniz, şaşılacak şey doğrusu.”</p>
		<p>“Sofrada Matmazel Mole’ün kardeşine iki kez Annibal dediğini duymuştum; demek bunun için. Ben yanlış duydum sanmıştım.”</p>
		<p>“Sitem olsun diye öyle söyler. Markiz’in böyle deliliklere ses çıkarmamasını bir türlü aklım almıyor. O uzun kızı alacak kocanın çekeceği var!”</p>
		<p>Akademi üyesi, Mathilde’i yeren birkaç cümle daha söyledi. Gözlerinde parlayan neşe ve senli benlilik, Julien’in gücüne gitti. İçinden, “Biz burada iki uşak, efendilerimizi çekiştiriyoruz,” dedi. “Ama bu akademiciden ne görsem şaşmam.”</p>
		<p>Bir gün Julien, onun Markiz’in ayaklarına kapandığını görmüştü; taşrada oturan bir yeğeni için tütün satıcılığı diliyormuş... Akşamı, Matmazel Mole’ün hizmetçilerinden bir kız (o da, vaktiyle Élisa gibi Julien’i gözüne kestirmişti), hanımının karalar giymesinin gösteriş olmadığını Julien’e anlattı. Bu tuhaflık, kızın yaradılışından geliyordu. O, çağının en zeki kraliçesinin tapacasına gönül verdiği âşığı olan Boniface de La Mole’ü gerçekten severdi; o adam dostlarını tutsaklıktan kurtarmak için canını vermişti. Dostları da ne dosttu! İçlerinden biri hanedanın en büyüğü, biri de IV. Henri!</p>
		<p>Madam de Rênal’in her davranışında parlar gibi kendini gösteren doğallığa alışık olan Julien, Paris kadınlarında ne görse yapmacık diye bakıyordu; hele biraz da hüzünlü bir günü oldu mu, artık onlara diyecek söz bulamazdı. Ama Matmazel Mole başkaydı.</p>
		<p>Onun duruşundaki soyluluğun verdiği güzelliği, ilk zamanlar, bir duygusallık diye karşılamıştı; öyle olmadığını artık anlamaya başladı. Onunla uzun uzun konuşmaları oldu; baharın güzel günlerinde, akşam yemeğinden sonra bazen Matmazel Mole, Julien’le bahçeye çıkıp salonun açık pencereleri boyunca geziyordu. Bir gün ona d’Aubigné’nin tarihini, Brantôme’u okuduğunu söyledi. Julien, içinden, “Garip kitaplar!” dedi, “Markiz’e sorsan, kızına Walter Scott’un romanlarını okutmaz!”</p>
		<p>Bir gün Mathilde, gözleri zevkle parlayarak –hayranlığın içten geldiğine en iyi kanıt budur– l’Étoile’in <em>Anılar</em>’ında okuduğu bir hikâyeyi anlattı: III. Henri zamanında bir kadın, kocasını başka bir kadınla görünce hançerleyip öldürmüş...</p>
		<p>Julien’in koltukları kabarıyordu. Çevresindekilerden o kadar saygı gören akademi üyesinin dediğine göre de, bütün ev halkına sözünü geçiren bir hanım, onunla hemen hemen dostluğa benzeyen bir hal alarak konuşmaya tenezzül ediyordu.</p>
		<p>Arası çok geçmedi, Julien kendi kendine, “Yanılmamışım,” dedi, “o bana dostluk göstermiyor, konuşmaya ihtiyacı var; tragedia kahramanlarının, içlerini dökecek birer sırdaşları vardı ya! Bu kız da beni seçti. Bu aile içinde beni bilgin sanıyorlar. Hele ben bir Brantôme’u, d’Aubigné’yi, l’Étoile’i okuyayım. Matmazel Mole’ün sözünü ettiği olayların birkaçı için olsun öyle değilmiş diyebilirim. Ben öyle yalnızca susup dinleyen sırdaş rolünde kalmaya razı değilim.”</p>
		<p>Duruşunda hem bir çalım, hem de bir doğallık olan o kızla konuştukları, yavaş yavaş, daha ilgiyle dinlenecek şeyler olmaya başladı. İsyan etmiş bir halk çocuğu olduğunu, öyle gözükmek gerektiğini unutuyordu. Matmazel Mole’ü bilgili, aklı başında bir kız buluyordu. Onun bahçede açıkladığı düşünceler, salonda açtıklarından çok başkaydı. Bazen, Julien’le konuşurken gösterdiği coşkunluk, açık sözlülük, her zamanki o kibirli, soğuk görünümüne ters düşüyordu.</p>
		<p>Bir gün Julien’e, akıllı akıllı, coşkunca parlayan gözlerle, “<em>Ligue</em><a class="si-noteref" href="#f98" id="ref_f98">98</a> Savaşları, Fransa’nın destanlara yaraşır kahramanlıklar çağıdır,” dedi. “O dönemde herkes, dilediği şeyi elde etmek, tuttuğu tarafı kazandırmak için çarpışıyor; sizin imparatorunuzun günlerinde olduğu gibi göğsüne nişan taksın diye öyle bayağıca bir umutla çarpışmıyordu. Kabul edin ki, o zamanın adamlarında bencillik, küçüklük daha azmış. Ben o çağı severim.”</p>
		<p>Julien, “Boniface de La Mole de, o çağın kahramanı değil mi?” dedi.</p>
		<p>“Herhalde onun sevildiği gibi sevilmek bir şey olsa gerek. Bugünkü kadınlardan hangisi, sevgilisinin kesik başına el değdirse tüyleri ürpermez?”</p>
		<p>Madam Mole, kızını içeri çağırdı. İkiyüzlülüğün yararlı olabilmesi için, gizlenmesi gerekir; Julien de, yukarıdaki sözlerden anlaşılacağı üzere, Napoléon için beslediği hayranlığı Matmazel Mole’e biraz açmıştı.</p>
		<p>Julien, bahçede yalnız kalınca, kendi kendine: “İşte bu adamların bize karşı olan üstünlükleri,” dedi. “Atalarının tarihi onları, bayağı duyguların üstüne çıkarıyor; her an neyle geçineceklerini düşünmek zorunda değiller.”</p>
		<p>Sonra acı acı içini çekerek ekledi:</p>
		<p>“Ben bu yüce duygular, çıkarlar üzerinde düşünecek adam değilim; hiç kuşkusuz onları iyice anlamam da! Ekmeğimi alacak bin frank gelirim olmadığı için ömrüm, bir sıra ikiyüzlü davranışlarla geçiyor.”</p>
		<p>Koşarak yeniden bahçeye gelen Mathilde, “Ne düşünüyorsunuz?” diye sordu.</p>
		<p>Bu soruda bir içtenlik vardı; gene onunla konuşayım diye koşarak, soluk soluğa gelmişti. Julien de kendini hor görmekten artık bezmişti. Öyle zengin bir kıza yoksulluğundan söz ederken sıkılıp kızardı. Gururlu haliyle, hiçbir şey istemediğini belli etmeye çalıştı. Şimdiye kadar Mathilde’e hiç böyle şirin gözükmemişti; Mathilde onda çoğu zaman görmediği bir duyarlık, bir özü açıklık hali gördü.</p>
		<p>O akşamın üzerinden bir ay geçmemişti; Julien bir gün La Mole konağının bahçesinde düşünceli düşünceli dolaşıyordu; ama artık yüzünde, kendini hep aşağılık bulmanın verdiği o sertlik, o filozofça gurur kalmamıştı. Kardeşiyle koşarken ayağını acıttığını söyleyen Matmazel Mole’ü, salon kapısına kadar götürüp dönmüştü.</p>
		<p>Julien, içinden, “Koluma tuhaf tuhaf yaslandı,” diyordu, “acaba ben kendimi beğeniyorum da onun için mi bana öyle geliyor? Yoksa gerçekten o kız benden hoşlanıyor mu? Kendisine gururumun acılarından söz ettiğim zamanlar bile beni uysal uysal dinliyor. Oysa herkese karşı ne kadar kibirlidir. Salondakiler, onun benimle konuşurken aldığı hali görseler, şaşırıp kalırlar. Bana gösterdiği uysallığı, yumuşak huyluluğu, kimseye göstermiyor, burası kesin.”</p>
		<p>Julien, ondan gördüğü garip dostluğu gözünde büyütmemeye çalışıyordu. O dostluğu kendisi de “silahları bırakmadan açılmaz bir görüşme”ye benzetiyordu. Her gün buluştuklarında, bir gün önceki hemen hemen senli benli tavra varmadan, kendi kendilerine, “Bugün dost mu olacağız, düşman mı?” diye sorarlardı. İlk söyledikleri cümlelerde, söz edilen şeyin özünü önemsemez, her ikisi de ancak biçime dikkat ederdi. Julien, o kibirli kızın bir tek davranışını bile karşılıksız, cezasız bırakacak olursa, her şeyi kaybedeceğini anlamıştı. “Aramız açılacaksa, bu, daha başındayken, haklarını savunarak olmalı; yoksa kendi onuruma borçlu olduğum en ufacık görevden kaçınırsam, birtakım küçümseyici davranışlarla karşılaşacağım, bir gerçektir, onları görmezden gelerek bozuşmak bir yarar getirmez.”</p>
		<p>Birkaç kere, sinirli günlerinde, Mathilde ona karşı bir hanımefendi tavrı takınmaya kalkıştı; bu işe girişirken doğrusu oldukça zekice ve kurnazca davranıyordu, ama her seferinde Julien böyle davranışları, kabalığa kaçan bir sertlikle karşılıyordu.</p>
		<p>Bir gün, onun sözünü birdenbire keserek, “Matmazel Mole’ün, babasının yazıcısına verilecek bir emri mi var?” dedi, “Emirleri saygıyla dinleyip yerine getirmek görevidir; bundan başka bir diyeceği yoktur. Ona verilen aylık, yalnız kendisine ait olan düşünceleri söylesin diye değildir.”</p>
		<p>Aralarındaki bu durum, Julien’in aklına gelen garip kuşkular, o pek gösterişli, ama her şeyden korkulan, neyle alay edilse densizlik sayılan, salonda ilk zamanlar içine çöken sıkıntıyı dağıttı.</p>
		<p>“Beni sevmesi doğrusu pek tuhaf olur!.. İster sevsin, ister sevmesin, düşündüklerimi söylerken dinleyen akıllı bir kız; hem de bütün ev halkını, hele Croisenois Markisi’ni tir tir titreten bir kız! O delikanlı çok terbiyeli, ağırbaşlı, hem de yiğit; zenginliğinden ve soyluluğundan gelen üstünlüklerin bir teki bende olsa içim rahat ederdi. Kızı çıldırasıya seviyor, bir Parisli ne kadar sevebilirse o kadar seviyor, onu alacak. Mösyö Mole bana, evlenme sözleşmesini hazırlamak için iki tarafın noterine de kaç kez mektup yazdırttı. Ben kalem elimdeyken, uşak düzeyindeyim, ama iki saat sonra bahçede o kibar delikanlıyı alt ediyorum; doğrusu kızın, ona karşı beni seçtiği çok belli, pek açık. Belki de ona, ileride kocası olacak diye kini var. Onda o kibir varken bu da olabilir. Bana gösterdiği iyi davranışlar da beni, parayla tutulmuş bir sırdaş saymasından geliyor!</p>
		<p>Hayır, hayır, ya ben deliyim ya da o kız bana kendini sevdirmek istiyor; ne kadar soğuk davransam, beni o kadar arıyor. Böyle davranması, belki de bilerek, gösteriş olsun diyedir; ama ben, beklemediği zaman karşısına çıktım mı, gene gözleri parlıyor. Parisli kadınlar yapmacıklıkta bu derece usta mı? Bana ne? Görünüş benim için tatlı ya; çıkaralım bu görünüşün tadını!.. Ne de güzel kız! Bazen bana bir bakışı var, o zamanlar yakından gördüm mü, o iri mavi gözleri pek hoşuma gidiyor! Bu bahar nerede, geçen yılın baharı nerede! Geçen yıl ben üç yüz kötü ikiyüzlü arasında, mutsuz mutsuz yaşıyor, kendimi ancak irademle kurtarıyordum! Ben de hemen onlar kadar kötü bir insan olmuştum.”</p>
		<p>Kuşku günlerinde Julien, “O kız benimle eğleniyor,” diyordu. “Beni alaya almak için kardeşiyle birlik olmuş. Ama kardeşini de güçsüz buluyor, adam yerine koymuyor. Bir gün bana onun sözünü ederken, ‘Yürekli adamdır, ama işte o kadar,’ dedi. ‘Hem de ancak İspanyolların kılıcı karşısında yürekli. Paris’te her şeyden korkar, her yerde gülünç olmaktan çekinir. Herkesin düşündüğünden başka bir düşüncesi olmaktan kaçar.’ Kardeşinden söz ederken, işte hep böyle şeyler söylüyor; ona hep ben arka çıkıyorum. On dokuzunda bir kız! İnsan o yaşta kendine bir ikiyüzlülük yolu çizer, günün bir ânında bile şaşmadan onu izleyebilir mi?</p>
		<p>Ama Matmazel Mole, iri mavi gözlerini bana dikip de o tuhaf haliyle bakmaya başladı mı, Kont Norbert hemen uzaklaşıyor. Bu hal beni kuşkulandırıyor; kız kardeşinin, konağın uşaklarından birini gözüne kestirmesi onu sinirlendirmeli, değil mi? Chaulnes Dükü benden uşak diye söz ediyordu.” Bu aklına gelince bütün duyguları siliniyor, yalnız öfke kalıyordu. “Acaba o Dük denen kaçık herifin böyle demesi, eski gönül sevdasından mı?”</p>
		<p>Julien, kaplan gibi bakarak ekliyordu:</p>
		<p>“Hakçası güzel kız! Onun koynuna gireceğim, sonra kaçarım; kaçarken beni rahatsız etmeye kalkanın da vay haline!”</p>
		<p>Bu düşünce Julien’in biricik işi oldu; başka hiçbir şey aklına girmiyordu. Günleri birer saat gibi geçiyordu.</p>
		<p>Her an önemli bir işle uğraşmak istiyor, ama aklı hep o hayale dalıyordu; bir çeyrek saat geçmeden yüreği tutkuyla çarparak kendine geliyor, kafası allak bullak, gene o düşünceye saplanıyordu:</p>
		<p>“Beni seviyor mu?”</p>
	</div>
	<div class="si-footnotes">
		<div class="si-footnote" id="f95"><a class="si-backref" href="#ref_f95">95</a><span>. Victor Hugo’nun bu dramı 1830’da oynandığı zaman oldukça patırtı yaratmış, eski edebiyat taraftarlarını çok kızdırmıştı. (Ç.N.)</span></div>
		<div class="si-footnote" id="f96"><a class="si-backref" href="#ref_f96">96</a><span>. Kralın mührü basılmış sürgün, hapis ya da yasak kararı. (Ç.N.)</span></div>
		<div class="si-footnote" id="f97"><a class="si-backref" href="#ref_f97">97</a><span>. Ünlü Fransız aktörü. (1763-1826) (Ç.N.)</span></div>
		<div class="si-footnote" id="f98"><a class="si-backref" href="#ref_f98">98</a><span>. Guise Dükü ile kurduğu partinin adamlarının, Protestanlarla savaşları (XVI. yüzyıl). (Ç.N.)</span></div>
	</div>
</body>
</html>