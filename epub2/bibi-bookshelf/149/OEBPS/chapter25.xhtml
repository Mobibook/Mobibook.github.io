<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>25 <span class="inline">Papaz okulu</span></h2>
		<div class="epigraph">
			<p>“83 centime’e üç yüz otuz altı öğlen yemeği,<br/>38 centime’e üç yüz otuz altı akşam yemeği,<br/>isteyene kakao; boyun eğmek ne kazançlı bir iş.</p>
			<p class="gap-writer">BESANÇON’LU VALENOD</p>
		</div>
		<p>Uzaktan, kapının üstünde yaldızlı demir haçı gördü; yavaş yavaş yaklaştı; ayakları sanki geri geri gidiyordu. “Demek ki bir girince bir daha çıkamayacağım cehennem işte burası.” Sonunda dişini sıkıp kapıyı çaldı. Zilin sesi, ıssız bir yerdeymiş gibi çınladı. On dakika sonra soluk benizli, kara elbiseli bir adam gelip kapıyı açtı. Julien ona baktı ve gözlerini yere eğdi. Bu kapıcının tuhaf bir yüzü vardı. Parlak yeşil gözlerinin bebeği, kedi gözü gibi büyüyüp daralıyordu; gözkapaklarının kıpırtısız duran çevresi bu adamla dostluğun olanaksız olduğunu gösteriyordu; ince dudakları, dişlek ağzı üstünde bir yarım daire oluşturuyordu. Doğrusu bu yüz, adam öldürecek bir insan yüzü değildi, ama kesin bir duygusuzluk gösteriyordu; bu da gençleri daha çok ürperten bir şeydir. Julien ona şöyle gözucuyla bir bakmıştı ve onda görebildiği biricik duygu, kendisine sözü edilebilecek ve ahretle ilişiği olmayan her şeye karşı temelli bir küçümseme duygusu oldu.</p>
		<p>Julien, gözlerini güçlükle kaldırdı ve yürek çarpıntısının titrekleştirdiği bir sesle, Okul Müdürü Mösyö Pirard ile konuşmak istediğini anlattı. Kara adam hiç sesini çıkarmadı ve Julien’e, ardınca yürümesini gözleriyle işaret etti. Eğri büğrü basamakları duvara değil de öbür yana kendini vermiş, yıkılacakmış gibi duran bir merdivenden iki kat çıktılar. Üzerinde kara boyalı bir tahta mezarlık haçı asılı bir küçük kapıyı zorla açtılar; kapıcı, Julien’i karanlık ve basık bir odaya soktu. Duvarlara beyaz badana vurulmuştu; asılı duran iki tabloyu da zaman karartmıştı. Orada Julien bir başına kaldı; ağlamaya cesaret etse içi açılacaktı. Bütün yapıda bir ölüm sessizliği vardı.</p>
		<p>Julien’e bir gün kadar gelen bir çeyrek saat geçti; o korkunç suratlı bekçi, odanın öbür ucunda bir kapıda gözüktü ve konuşmaksızın Julien’e yürümesini işaret etti. Daha büyük ve çok az aydınlatılmış bir odaya girdiler. Bu odanın duvarları badanalıydı, ama eşyası yoktu. Yalnızca, kapının yanında bir köşede, geçerken Julien’in gözüne, bir tahta karyola, iki hasır sandalye ve çamdan yapılma yastıksız bir koltuk ilişti. Odanın öbür ucunda, camları sararmış, bakımsız saksılarla süslenmiş bir pencerenin yanında, masa başına oturmuş, arkasına yırtık pırtık bir cüppe giymiş bir adam gördü; öfkeli bir görünümü vardı ve önündeki dört köşe kâğıtların birini bırakıp birini alıyor, bir şeyler yazıyordu.</p>
		<p>Julien’in girdiğini görmemişe benziyordu. Julien, odanın ortasında, az önce kapıyı kapatarak çıkan kapıcının bıraktığı yerde, hareketsiz durakalmıştı.</p>
		<p>Böylece on dakika kadar geçti; kötü giyimli adam hâlâ yazıyordu. Julien’in heyecanı ve korkusu o dereceye varmıştı ki, düşüvereceğini sanıyordu. Bu durumunu bir filozof görse, “Yaradılışı, güzeli sevmek olan bir ruha, çirkinlik işte böyle dokunur,” diyebilir ve böyle demekle belki de yanılırdı.</p>
		<p>Yazı yazmakta olan adam, başını kaldırdı, Julien ancak biraz sonra bunu fark etti, gördükten sonra bile, kendisine çevrilen o korkunç bakışla ölesiye yaralanmış gibi yine kıpırtısız kaldı. Kararmış gözleri kırmızı lekelerle kaplı uzun bir suratı hayal meyal fark ediyordu. Yalnız bir ölü alnı gibi bembeyaz alında bu lekeler yoktu. Kırmızı yanaklarla soluk alnın ortasında en yiğit kimseyi bile ürpertecek bir çift kara, küçücük göz parlıyordu. Bu alnı, geniş, sık, düz ve kuzguni kara saçlar kaplamıştı.</p>
		<p>Sonunda o adam sabırsızlanıp, “Biraz yaklaşsanız!” dedi.</p>
		<p>Julien, çekine çekine ilerledi; yığılıverecek gibiydi; ömründe bu kadar sararmamıştı; üstü kâğıt dolu o dört köşe tahta masanın iki-üç adım berisinde durdu.</p>
		<p>“Daha yakına gelin.”</p>
		<p>Julien, bir şeye dayanmak ister gibi elini uzatarak biraz daha ilerledi.</p>
		<p>“Adınız?”</p>
		<p>“Julien Sorel.”</p>
		<p>Herif, Julien’e yine o ürpertici gözlerini dikerek, “Çok geciktiniz,” dedi.</p>
		<p>Julien, o bakışa dayanamadı; tutunmak ister gibi elini uzattı ve boylu boyunca yere kapandı.</p>
		<p>Adam, zile bastı. Julien’in yalnız gözleri görmez olmuş ve hareket gücü kesilmişti; yaklaşan ayak seslerini duydu.</p>
		<p>Gelip onu kaldırdılar, tahta koltuğa oturttular. O korkunç adam, kapıcıya, “Saralı olacak; başımızda bir bu eksikti!” diyordu.</p>
		<p>Julien, gözlerini açabildiğinde, kırmızı suratlı adamın yine yazı yazmakta olduğunu gördü; kapıcı ortadan kaybolmuştu. Julien, içinden, “Cesaret göstermeli, hele şimdi duygularımı belli etmemeliyim,” dedi. O anda amansız bir mide bulantısı çekiyordu. “Başıma bir kaza gelirse kim bilir sonra ne derler?” Sonunda adam yazısını bıraktı ve Julien’e yan yan bakarak, “Şimdi sorularıma karşılık verecek kadar gücünüz var mı?”</p>
		<p>Julien, cılız bir sesle, “Evet, Mösyö,” dedi.</p>
		<p>“Hele şükür!”</p>
		<p>Kara cüppeli herif, yarı doğrulmuş ve sinirli sinirli, çam masanın çekmecesinde bir mektup arıyordu. Çekmece gıcırtıyla açıldı. Mektubu buldu, yine yerine oturdu ve Julien’e, kalan bir parçacık canını da almak istermiş gibi bakarak, “Sizi bana Mösyö Chélan salık veriyor, bu piskoposluğun en iyi papazı oydu; otuz yıllık dostumdur, onun kadar iyi, temiz adam görmedim desem yalan olmaz.”</p>
		<p>Julien, sesi titreye titreye, “Demek Mösyö Pirard’ın karşısında olma onuruna erişiyorum?” dedi.</p>
		<p>Okul Müdürü, yarı öfke, yarı alayla karışık bir bakışla süzerek, “Öyle olsa gerek!” dedi.</p>
		<p>Küçük gözlerinin parıltısı bir kat daha arttı; dudaklarının yanındaki kasları da kendiliğinden çekildi. Şimdi o, avladığı hayvanı nasıl parçalayıp yiyeceğini zevkle düşünen bir kaplanı andırıyordu. Kendi kendine söylenir gibi, “Chélan’ın mektubu kısa,” dedi. “<em>Intelligenti pauca:</em><a class="si-noteref" href="#f56" id="ref_f56">56</a> Bu zamanda ne kadar kısa yazarsan o kadar iyi.”</p>
		<p>Sonra yüksek sesle okudu:</p>
		<div class="letter">
			<p>Size bizim kesimden Julien Sorel’i gönderiyorum, onu ben vaftiz edeli yirmi yıl kadar oluyor; babası zengin bir kerestecidir ama oğluna para vermez. Julien, Tanrı bağında kendini gösterecek bir işçi olacaktır. Belleği, zekâsı kıt değildir, düşüncesi de yerindedir. Hevesi geçici değil midir? Yürekten midir?</p>
		</div>
		<p>Rahip Pirard, Julien’e bakıp şaşmış gibi bir tavırla, “Yürekten!” dedi. Ama bakışları şimdi az önceki kadar insanlıktan uzak değildi. Sesini hafifletip bir kez daha, “Yürekten!” dedi ve yine mektubu okumaya başladı:</p>
		<div class="letter">
			<p>Julien’i papaz okuluna parasız almanızı rica ediyorum; gereken sınavlardan geçip bunu hak ettiğini gösterecektir size. Ben ona biraz din bilgisi öğrettim, Bossuet’lerin, Arnault’ların, Fleury’lerin yolunda dinimizi öğrettim. Siz işinize uygun bulmazsanız, geri gönderin. Düşkünlerevi Müdürü, çocuklarına eğitmenlik yapması için yılda sekiz yüz frank veriyor. Beni sorarsanız iyiyim, başıma inen yumruğa alışmaya çalışıyorum. <em>Vale et me ama</em>.</p>
		</div>
		<p>Rahip Pirard imzaya gelince sesini büsbütün hafifletti ve “Chélan” adını içini çeker gibi okudu.</p>
		<p>“O rahat,” dedi, “gerçekten bu ödülü hak etmişti; Tanrı gerekince bana da bağışlasın.”</p>
		<p>Gözlerini göğe kaldırıp istavroz çıkardı. Bu dinsel davranışı görünce Julien, bu yapıya girdiğinden beri tüyleri diken diken eden o derin ürpermenin azaldığını hissetti.</p>
		<p>Rahip Pirard biraz durduktan sonra, sertçe ama kötülük göstermeyen bir tavırla konuştu:</p>
		<p>“Burada papazlığa, o kutsal yola girmeye çalışan üç yüz yirmi bir kişi var; bunlardan ancak yedi-sekizi bana Rahip Chélan gibi kimselerce salık verilmiştir; demek ki siz bu üç yüz yirmi bir kişi içinde dokuzuncu olacaksınız. Ama benim koruyuculuğum ne bir yüz vermedir ne de zayıflık; daha çok dikkat edeceğimi ve kötü davranışlarınızı daha sertlikle cezalandıracağımı gösterir. Hadi şu kapıyı kilitleyin.”</p>
		<p>Julien, yürümek için kendini sıktı ve bu kez düşmeden yürüyebildi. Kapının yanındaki pencereden kırların gözüktüğünü gördü. Ağaçlara baktı; sanki eski bir dost görmüş gibi içi açıldı. Dönünce Papaz Pirard ona sordu:</p>
		<p>“<em>Loquerisne linguam Latinam?”</em><a class="si-noteref" href="#f57" id="ref_f57">57</a></p>
		<p>“<em>Ita, pater optime.”</em><a class="si-noteref" href="#f58" id="ref_f58">58</a></p>
		<p>Julien biraz kendine gelmişti. <em>Pater optime </em>demesine bakmayın, yarım saatten beri Mösyö Pirard’a iyi diye değil, kötülerin kötüsü diye bakıyordu.</p>
		<p>Artık hep Latince konuştular. Rahibin bakışlarında bir tatlılık beliriyor, Julien de giderek yatışıyordu. “Ben de onun böyle erdemli bir adam gibi gözükmesine kanmakla çocukluk ediyorum!” diye düşündü. “Bu adam da Mösyö de Maslon gibi döneğin biri olacak.”</p>
		<p>Julien, parasının hemen hemen hepsini çizmelerine sakladığını düşünüp içi rahatladı.</p>
		<p>Rahip Pirard, Julien’i din bilgisinden sınava çekti, onun bilgisinin genişliğini görüp şaştı. Hele İncil’den sormaya başlayınca daha da çok şaştı. Ama Kilise Babaları’nın öğretilerine geçince gördü ki Julien, Aziz Hieronymus’un, Aziz Augustinus’un, Aziz Bonaventura’nın, Aziz Basileios’un ve daha birçoklarının adını bile duymamıştı.</p>
		<p>Rahip Pirard, içinden, “İşte Chélan’ın işi!” dedi. “Onda Protestanlığa kaçan bir tavır olduğunu kaç kez yüzüne vurdum. Hep İncil okumak, İncil’i gereğinden çok bellemek!”</p>
		<p>(Julien, kendisine bu konuda bir şey sorulmadığı halde, Tekvin sifrinin ve Tevrat’ın ilk beş sifrinin “gerçekte” ne zaman yazıldıklarını da söylemişti.)</p>
		<p>Rahip Pirard düşündü:</p>
		<p>“Tevrat, İncil üzerinde böyle, uçsuz bucaksız düşünmek insanı kişisel yoruma, yani Protestanlığın en kötüsüne sürüklemez de ne yapar? Bu sakınmasız bilginin yanında, o eğilimin önüne geçsin diye Kilise Babaları’nın öğretilerini de öğrense ne ise... O da yok!”</p>
		<p>Papaz Okulu Müdürü, Julien’e, Papa’nın etkinliği ve egemenliği hakkında da birkaç şey sordu, eski gallikan kilisesinin koyduğu kuralları söyleyeceğini sanıyordu; ama Julien, Mösyö de Maistre’ın kitabını baştan aşağı neredeyse ezbere okuyuverince, Rahip Pirard büsbütün şaştı.</p>
		<p>“Şu Chélan da ne tuhaf adam! O kitabı buna alay etsin diye mi göstermiş?”</p>
		<p>Mösyö de Maistre’ın öğretisine gerçekten inanıp inanmadığını anlamak için Julien’in ağzını çok aradı ama para etmedi. Delikanlı düşündüğünü değil, bellediğini söylüyordu. Artık Julien gerçekten parlak karşılıklar veriyor, kendine olan güvenini gösteriyordu. Uzun bir sınavdan sonra kendisine Mösyö Pirard’ın gösterdiği sertliği, yapmacık bir tavır olarak görmeye başladı. Doğrusu Mösyö Pirard, on beş yıldan beri din bilgisi öğrettiği gençlere karşı asık bir yüz göstermeyi kendisine huy edinmiş olmasaydı, kalkıp Julien’i mantık hatırı için kucaklardı, onun yanıtlarında öylesine bir açıklık, özlülük ve incelik görmüştü.</p>
		<p>İçinden, “İşte atılgan ve sağlam bir kafa,” dedi. “Ne yazık ki <em>corpus debile</em>.<a class="si-noteref" href="#f59" id="ref_f59">59</a>”</p>
		<p>Julien’e yer gösterdi ve artık Fransızca konuşarak sordu:</p>
		<p>“Sizin böyle düşmeniz sık sık olur mu?”</p>
		<p>“Ömrümde ilk olarak başıma geldi; kapıcının yüzü beni ürkütmüştü de...”</p>
		<p>Julien, bu gerekçeyi ileri sürerken bir çocuk gibi kızardı.</p>
		<p>Rahip Pirard, sanki gülümsedi:</p>
		<p>“İşte dünyanın boş şatafatlarının sonu; siz hiç kuşkusuz güler yüzlere alıştınız, ama güler yüz bir yalan tiyatrosundan başka nedir ki? Gerçek, ağırbaşlıdır, Mösyö. Bizim bu geçici dünyadaki işimiz de ağırbaşlılık isteyen ağır bir iş değil mi? Dış dünyanın boş güzellikleriyle aşırı ilgilenmek yok mu? Bu tehlikeden kendinizi ne kadar korusanız yeridir.”</p>
		<p>Rahip Pirard yine Latince konuşmaya başladı. (Bundan pek hoşlandığı belliydi):</p>
		<p>“Sizi bana Mösyö Chélan gibi bir adam göndermeseydi ben size, pek alışık olduğunuz o boş dünya diliyle konuşurdum. Okula büsbütün parasız alınmanız dünyanın en zor işidir. Ama Rahip Chélan, elli altı yıl din uğrunda çalıştıktan sonra papaz okuluna bir genci parasız aldıramazsa hakkı gözetilmemiş olur.”</p>
		<p>Bu sözlerden sonra Rahip Pirard, kendi isteği olmadan hiçbir gizli tarikata girmemesi konusunda Julien’i uyardı.</p>
		<p>Julien, onurlu bir adamın gönül açıklığıyla, “Size şerefim üzerine söz veriyorum,” dedi.</p>
		<p>Okul Müdürü, ilk olarak gülümsedi, “Bu sözün yeri burası değildir,” dedi, “O söz kibarlar çevresi insanlarının, kendilerine birçok kabahat, hatta cinayet işleten şereflerini çok hatırlatıyor. Siz kutsal babamız Beşinci Pius’un <em>Unam Ecclesiam </em>diye başlayan buyrultusunun on sekizinci fıkrasında söylendiği gibi boyun eğmeye borçlusunuz. Ben sizin rahiplikte üstünüzüm. Bu okulda duymak, aziz yavrum, boyun eğmek demektir. Kaç paranız var?”</p>
		<p>Julien, “İşte konuya geldik,” dedi içinden. “Aziz yavrum, demesi demek bunun içinmiş.”</p>
		<p>“Otuz beş frank, Aziz Peder.”</p>
		<p>“O parayı nereye harcarsanız, kuruşu kuruşuna bir yere yazın, sizden hesap sorarım.”</p>
		<p>Bu dayanılmaz konuşma tam üç saat sürmüştü; Julien kapıcıyı çağırdı; Rahip Pirard ona, “Julien Sorel’i alın, 103. hücreye götürün,” dedi.</p>
		<p>Büyük bir ödül olarak Julien’e yalnız başına bir oda veriyordu.</p>
		<p>“Sandığını da götürün,” dedi.</p>
		<p>Julien, gözlerini indirdi, sandığını da karşısında gördü; üç saatten beri kendi sandığı olduğunu anlamamıştı.</p>
		<p>En üst katta, iki buçuk metrekarelik bir odacık olan 103 numaraya varınca Julien pencerenin tabyalara baktığını gördü. Ta ötede de, Doubs’un kentten ayırdığı güzel ova gözüküyordu.</p>
		<p>Julien, “Ne güzel bir görüntü,” dedi. Kendi kendine böyle söylenirken bu sözlerin nasıl bir duygudan doğduğunu pek de anlamıyordu. Besançon’da geçirdiği şu kısa zaman içinde duyduğu aşırı heyecanlar gücünü tüketmişti. Pencerenin yanına, odada bulunan biricik tahta iskemleye oturdu ve hemen derin bir uykuya daldı. Yemek çanını da, gece duasını da duymadı; onu unutmuşlardı.</p>
		<p>Ertesi gün sabahın ilk ışınlarıyla uyandığında bir de baktı ki kuru yerde yatıyor.</p>
	</div>
	<div class="si-footnotes">
		<div class="si-footnote" id="f56"><a class="si-backref" href="#ref_f56">56</a><span>. (Lat.) Arif olana uzun söz gerekmez. (Ç.N.)</span></div>
		<div class="si-footnote" id="f57"><a class="si-backref" href="#ref_f57">57</a><span>. (Lat.) Latince bilir misiniz? (Ç.N.)</span></div>
		<div class="si-footnote" id="f58"><a class="si-backref" href="#ref_f58">58</a><span>. (Lat.) Evet, muhterem peder. (Ç.N.)</span></div>
		<div class="si-footnote" id="f59"><a class="si-backref" href="#ref_f59">59</a><span>. (Lat.) Beden çürük. (Ç.N.)</span></div>
	</div>
</body>
</html>