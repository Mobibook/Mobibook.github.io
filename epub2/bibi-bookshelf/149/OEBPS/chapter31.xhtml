<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>1 <span class="inline">Köy sefaları</span></h2>
		<div class="epigraph">
			<p><em>“O rus quando ego te aspiciam</em>!”</p>
			<p class="gap-writer">VERGİLİUS</p>
		</div>
		<p>Karnını doyurmak için uğradığı bir hanın sahibi, “Paris’e gidecek posta arabasını beklemeye geldiniz, değil mi?” diye sordu.</p>
		<p>Julien, “Bugünkü olmazsa yarınki, acelem yok,” dedi.</p>
		<p>O böyle ilgisizlik taslarken posta arabası geldi. İki kişilik yer vardı. Cenevre tarafından gelen yolcu, Julien’le birlikte arabaya binene, “Vay, Falcoz, sen misin?” dedi.</p>
		<p>Falcoz, “Yahu, ben seni Lyon dolaylarında, Rhône’a yakın bir vadiye yerleştin sanıyordum,” dedi.</p>
		<p>“Doğrusu güzeldi yerleşmek ama kaçıyorum.”</p>
		<p>“Ne? Kaçıyor musun? Saint-Giraud, sen, bu akıllı uslu halinle, bir suç mu işledin yoksa?”</p>
		<p>Falcoz bunu söylerken gülüyordu. Arkadaşı, “Bir suç da işlesem, gene olacağı buydu. Taşradaki berbat hayattan kaçıyorum. Bilirsin, ben serin korulardan, kırın sessizliğinden hoşlanırım; sen kaç kere bana, başıma kakarak, şair ruhlu, dedin. Artık ömrümde politika sözü duymak istemiyordum, şimdi politika beni böyle püskürtüyor.”</p>
		<p>“Sen hangi partidensin?”</p>
		<p>“Hiçbirinden değilim. Suçum da bu ya. Benim politikam nedir bilirsin: Çalgı severim, resim severim, iyi bir kitap çıktı mı, benim için işte büyük bir olay; ben kırk dört yaşıma geliyorum. Daha ne kadar yaşarım? On beş, yirmi, hadi bilemedin otuz yıl daha. İçimden şöyle diyorum: Otuz yıl sonra hükümet adamları belki biraz daha becerikli olur ama hepsi de, gene bugünkü kadar namuslu kalır. İngiltere tarihine bakıyorum, geleceğimizi görmüş gibi oluyorum. Her zaman, ayrıcalıklarını artırmak isteyecek bir kral bulunur; milletvekili olma hırsı, Mirabeau’nun ünü, kazandığı birkaç yüz bin frank, her zaman taşra zenginlerinin uykusunu kaçıracak: Bunun adını özgürlükçü<a class="si-noteref" href="#f77" id="ref_f77">77</a> olmak, halkı sevmek koymuşlar. Senatoya girmek ya da kralın adamları, nedimleri arasına karışma hevesi, hiçbir zaman kralcıların yakasını hiçbir zaman bırakmayacak. Devlet gemisinde herkes gemiciliğe, kaptanlığa heves edecek, çünkü parası iyi. A kardeş, yalnızca yolcu diye gitmek isteyen bir yercik bulamayacak mı?”</p>
		<p>“Hele sen başından geçeni bir anlat; herhalde eğlenceli olacak. Olaylar, senin gibi kendi halinde adamı bile çileden çıkarmış... Sen, son seçimler yüzünden mi taşradan kaçmak zorunda kaldın?”</p>
		<p>“Kötülüğün kökü daha eskilere gidiyor. Dört yıl önce kırk yaşımdaydım, beş yüz bin frank da param vardı; şimdi yaşım dört yıl arttı, ama Monfleury’de Rhône dolaylarındaki şatomun satışı nedeniyle belki de elli bin frank kaybedeceğim. Paris’teyken, sizin XIX. yüzyılınızın, insanı her zaman oynamak zorunda bıraktığı komedyadan yorulmuştum. Babacanlığa, yalınlığa susamıştım. Gidip Rhône dolaylarında, dağlarda toprak aldım; eşi, benzeri olmayan bir yer.</p>
		<p>Köyün papazıyla o çevredeki küçük soylular, altı ay boyunca bana yaranmaya çalıştılar; onları yemeğe çağırdım; ömrümce bir daha politika sözü işitmemek için, ‘Paris’ten ayrıldım,’ dedim. ‘Görüyorsunuz,’ dedim, ‘hiçbir gazeteye abone değilim. Postacının getirdiği mektuplar ne kadar az olursa ben o kadar sevinirim,’ dedim.</p>
		<p>Papaz’ın işine gelmedi; arası çok geçmedi, gelip olur olmaz şeyler sordular, olur olmaz dileklerde bulundular, başıma türlü dertler açtılar. Her yıl fukaraya iki-üç yüz frank dağıtmak istedim; yok, bu parayı Aziz Joseph ya da Azize Meryem gibi kuruluşlara vermeliymişim, yanaşmadım, türlü hakarete uğradım. Bunlara alınmak enayiliğinde bulundum. Rahatım kaçar; sabahleyin güzel dağlarımızı seyredeyim diye dışarı çıksam, hayallerime engel olacak, bana insanları da, kötülükleri de hatırlatacak can sıkıcı bir şeye rastlarım. Diyelim ki, tarlaları kutsama yortusu alaylarında okunan duanın havası hoşuma gider, sanırım ki bir Yunan ezgisi olacak; ama papaz benim tarlaları kutsamak istemez. Sebep? Onlar dinsizin birininmiş. Sofu köylü kadınlardan birinin ineği öldü. Ne dese beğenirsin? Kadının tarlası bizim göle, yani Paris’ten gelme bir filozofun, bir dinsizin gölüne bitişikmiş de hayvan ondan ölmüş; haftasına bir de baktım, göldeki balıklar kireçle zehirlenmiş, hepsinin karnı havada. Anlayacağın, başıma her türlü derdi açtılar. Köyün sulh yargıcı, namuslu adam ama yerinden korkuyor, beni her işte haksız çıkardı. Hani kırların dinginliği rahatı derler; işte o benim için bir cehennem oldu. Köyde rahipler ocağının başı olan papazın beni bıraktığını, özgürlükçülerin başı olan emekli yüzbaşının da beni tutmadığını görünce hepsi üzerime çullandı; bir yıldır beslediğim duvarcı da, sabanlarımı onarmak için benden bildiği gibi para sızdırmak isteyen arabacı ustası da tepeme bindi.</p>
		<p>Beni de bir tutan olsun, hiç değilse davalarımın bir ikisini kazanayım diye özgürlükçü oldum; ama, dediğim gibi, o Tanrı belası seçimler başladı, benden de oyumu istediler...”</p>
		<p>“Tanımadığın bir adama oy vermeni mi istediler?”</p>
		<p>“Hiç tanımaz olur muyum? Çok iyi bildiğim bir herife oy vermemi istediler. Yanaşmadım, düşüncesizlik etmişim! O günden sonra özgürlükçülerle de kötü kişi olduk; durumum dayanılmaz oldu. Ne bileyim, papaz aklına gelse de beni hizmetçisini öldürdü diye suçlamaya kalksaydı, her iki partiden de beni öldürürken gördüklerine yemin edecek yirmi tanık çıkardı.”</p>
		<p>“Sen hem köyde yaşamak, hem de komşularının tutkularına yardımcı olmamak, onların sözlerini bile dinlememek istiyorsun. Böyle yanlış düşünce olur mu?”</p>
		<p>“Çok şükür düşüncemizi düzelttik. Monfleury’yi satılığa çıkardım, gerekirse elli bin frank zarar edeceğim, ama gene seviniyorum: O ikiyüzlülük, dağdağa cehenneminden yakamı kurtarıyorum. Gidip yalnızlığı, kır sessizliğini, onların Fransa’da bulunduğu biricik yerde, Champs-Elysées’ye bakan bir evin dördüncü katında arayacağım. Ama gene de düşünüyorum, belki de politika hayatına Roule Mahallesi’nde atılıp ben de bana edilenin öcünü alırım.”</p>
		<p>Falcoz gözlerinde bir öfke, bir özlem parıltısıyla, “Bonaparte’ın döneminde olsaydı, bunlar başına gelmezdi,” dedi.</p>
		<p>“Doğru söylüyorsun, ama o senin Bonaparte’ın da niçin yerinde kalamadı? Şimdi benim başıma gelenler, hep onun işidir.”</p>
		<p>Julien, bunları duyunca bir kat daha dikkat kesildi. Daha ilk sözleri işitir işitmez Bonapartist Falcoz’un, Mösyö de Rênal’in 1816’da reddettiği çocukluk dostu Falcoz olduğunu anlamıştı; filozof Saint-Giraud da herhalde ... valiliğinde şube müdürlüğünde bulunan, artırmalara girip belediye malı evleri ucuzca kapatmasını bilen Saint-Giraud’nun kardeşi olacaktı.</p>
		<p>Saint-Giraud konuşmasını sürdürdü:</p>
		<p>“Bunlar hep senin Bonaparte’ının işidir. Kırkına girmiş, beş yüz bin frank parası olan namuslu bir adam, dünyanın en zararsız adamı, taşrada bir yere yerleşip başını dinleyemiyor; papazlarla soylular, Bonaparte’ın başımızdan atamadığı o belalar insanı oralarda barındırmıyor.”</p>
		<p>Falcoz, parladı:</p>
		<p>“Onun hakkında böyle kötü konuşma; Fransa dünyadan gördüğü en büyük saygıyı, onun başta kaldığı on üç yılda gördü. O zamanlar her yapılan işte bir büyüklük vardı.”</p>
		<p>Kırk dördündeki adam, “Senin o canı cehenneme imparatorun, ancak savaş alanlarında büyüktü, bir de 1802’ye doğru maliye işlerini düzelttiği zaman,” dedi. “Ondan sonraki davranışlarına ne demeli? Bütün o mabeyincileri, şatafatı, Tuileries Sarayı’ndaki ziyafetleri, balolarıyla, krallığın bütün budalalıklarının yeni bir baskısını ortaya çıkarmış oldu. Gözden geçirilip düzeltilmiş bir baskı; daha bir-iki yüz yıl sürülebilirdi. Soylularla papazlar gene eski baskıya dönmek istiyorlar, ama onu halka sürebilmek için gerekli olan demir bilek onlarda yok.”</p>
		<p>“Vaktiyle bir basımevi işlettiğin nasıl da belli!”</p>
		<p>Eski basımevi sahibi, öfkeli öfkeli konuştu:</p>
		<p>“Beni, malımdan, mülkümden kim kovuyor? Napoléon’un konkardatosuyla geri çağırdığı papazlar... Devlet hekimlere, avukatlara, yıldızbilenlere<a class="si-noteref" href="#f78" id="ref_f78">78</a> nasıl davranır? Onları yalnızca birer yurttaş sayıp hayatlarını kazanmak için gördükleri işe karışmaz. Papazlara yapılacak davranış da budur; hayır, Napoléon Papa’ya hoş görüneyim diye onları tepemize çıkardı. Senin Bonaparte’ın birtakım adamlara baronluk, kontluk vermeseydi bugün soylular küstahlığa kalkarlar mıydı? Onların modası geçmişti. Papazlardan sonra beni en çok çileden çıkaran, özgürlükçü olmaya zorlayan, o küçük taşra soyluları oldu.”</p>
		<p>Bu konuşma uzayıp gitti; bu yolda sözler, Fransa’yı daha yarım yüzyıl uğraştıracak. Saint-Giraud’nun, taşrada yaşama olasılığını durmadan yinelemesi üzerine, Julien, çekine çekine söze karışıp Mösyö de Rênal’in hayatını örnek diye gösterdi.</p>
		<p>Falcoz, hemen atıldı:</p>
		<p>“Tam adamını buldun delikanlı! O, örs olmasın diye çekiç oldu, hem de ne dehşetli çekiç! Ama, görüyorum, Valenod onu oldukça aşıyor. O uğursuzu tanır mısınız? İşte asıl uğursuz o. Bugünlerde işinden atılıp da yerine Valenod’nun getirildiğini görürse sizin Mösyö de Rênal acaba ne der?”</p>
		<p>Saint-Giraud, “Ne diyecek?” dedi, “Ettikleriyle baş başa kalır. Demek siz Verrières’yi bilirsiniz, delikanlı. Bütün o Rênallerle Chélanları başımıza çıkaran, Valenodlarla Maslonların egemenliğine yol açan hep o Tanrı’nın belası Bonaparte’tır.”</p>
		<p>Koyu politika üzerine geçen bu konuşma, Julien’i şaşkına çevirip o aşk ve haz hayallerini hepten unutturuyordu.</p>
		<p>Paris’in uzaklardan beliren ilk görünümü, ona pek heyecan vermedi. Gerçi gelecek günleri için hayaller kurmuyor değildi; ama Verrières’de geçirdiği yirmi dört saatin hâlâ canlı olan anısı, o hayallerin onu sarmasına pek bırakmıyordu. Julien, papazların küstahlığı yüzünden bir gün Fransa’da gene cumhuriyet olur, soylular gene sıkıştırılırsa, sevgilisinin çocuklarını korumak için her şeyi bırakacağına, onları kimsesiz koymayacağına yemin ediyordu.</p>
		<p>Verrières’ye vardığı gece, merdivenini Madam de Rênal’in yatak odası penceresine dayadığında, o odada bir yabancının ya da Mösyö de Rênal’in yattığını görse ne olacaktı?</p>
		<p>Ama ilk iki saat, kendisini başından savmayı gerçekten isteyen sevgilisinin yanına oturmuş, isteğini ona da kabul ettirmeye çalışırken ne büyük hazlar duymuştu! Julien’inki gibi bir gönül, böyle anılardan ömür boyu kurtulamaz. O geceyle ertesi günün kalan saatleriyse aşklarının ilk çağlarına, on dört ay önceki anılarına karışıp gitmişti.</p>
		<p>Julien, daldığı derin hayallerden uyandı, çünkü araba durmuştu. J. J. Rousseau Sokağı’nda, posta arabalarının durak yeri olan avluya girmişlerdi. Julien tek atlı bir fayton çağırıp, “Malmaison’a<a class="si-noteref" href="#f79" id="ref_f79">79</a> gideceğim,” dedi.</p>
		<p>“Bu saatte orada ne yapacaksınız, Mösyö?”</p>
		<p>“Size ne? Siz çekin!”</p>
		<p>Her gerçek tutku, yalnız kendini düşünür. Tutkuların Paris’te pek gülünç bulunması da bence bundandır, Paris’te komşular boyuna kendilerinin düşünülmesini isterler. Julien’in Malmaison’da ne kadar heyecana kapıldığını anlatmaya kalkacak değilim. Ağladı. Ne? Bu yıl yapılıp o parkı parçalara bölen çirkin, beyaz duvarlara rağmen ağladı mı? Evet, Mösyö: Gelecek kuşaklar için olduğu gibi Julien için de, Arcole ile Saint Helena ya da Malmaison arasında hiçbir fark yoktu.</p>
		<p>Akşam Julien, tiyatroya girmeden önce oldukça kararsızlık geçirdi. Tiyatro hakkında tuhaf tuhaf düşünceleri vardı, oralarda insanın baştan çıkacağını sanırdı.</p>
		<p>Her şeyden kuşkulanma huyu, içine kök salan o huy, yaşayan Paris’i zevkle seyretmesine engel oldu; o, ancak kahramanından kalma anıtlara bakmaktan haz duyuyordu.</p>
		<p>“İşte düzenin, ikiyüzlülüğün ocağına geldik! Burada, Rahip de Frilair’i koruyanlar hüküm sürer.”</p>
		<p>Rahip Pirard’la buluşmazdan önce kenti iyice görüp öğrenmeyi aklına koymuştu, ama üçüncü günün akşamı dayanamadı, gidip onu buldu. Rahip, ona, soğuk bir dille, Mösyö Mole’ün konağında ömrünün nasıl geçeceğini anlattı.</p>
		<p>“Birkaç ay içinde bir işe yaramayacağınız görülürse gene papaz okuluna dönersiniz; ama o zaman okulda saygınlığınız artmış olur. Burada, Fransa’nın en büyük soylularından, efendilerinden biri olan Marki’nin konağında oturacaksınız. Siyah giysi giyeceksiniz, ama öyle rahip giysisi değil, şöyle yas tutan bir adam giysisi... Ben sizi bir okula göndereceğim; haftada üç gün derslere gitmenizi çok isterim. Her gün, öğleyin, Marki’nin kitap odasında hazır bulunacaksınız; Marki, size davaları, daha birtakım işleri için mektuplar yazdıracak. Marki, aldığı her mektubun kenarına, nasıl bir yanıt verileceğini kısaca işaret eder. Ben kendisine sizin üç ayda bu işi kavrayacağınızı, yazıp imzaya götüreceğiniz yanıtlardan on ikide sekiz-dokuzunun Marki’nin isteğine uygun olacağını söyledim. Akşam saat sekizde yazıhaneyi düzeltir, saat onda da serbest kalırsınız.”</p>
		<p>Rahip, biraz durduktan sonra konuşmasını sürdürdü:</p>
		<p>“Ola ki ihtiyar bir hanım ya da erkek, size yumuşak bir tavırla, birçok yararlar umdurarak ya da başa kaka kaka para vererek Marki’ye gelen mektupları kendilerine göstermenizi söyler...”</p>
		<p>Julien, kıpkırmızı kesildi:</p>
		<p>“Rica ederim, Mösyö,” dedi.</p>
		<p>Rahip acı bir gülümsemeyle, “Bu kadar yoksul olduğunuz halde, hem de okulda bir yıl geçirdikten sonra, böyle şeyleri hâlâ iğrenerek karşılamanız, erdem gösterip öfkelenmeniz doğrusu şaşılacak şey!” dedi. “Okulda hiç mi gözünüzü açmadılar? Hiçbir şey fark edip alışmadınız mı?”</p>
		<p>Rahip, ağzının içinden, kendi kendine söyleniyormuş gibi, “Acaba kan gücü mü desem?” dedi. Sonra Julien’e bakarak, “Asıl tuhafı,” dedi, “Marki sizi tanıyor... Bilmem nereden? Size şimdilik yüz lira yıllık veriyor. Hep hevesine kapılıp iş gören adamdır, baş kusuru da budur; çocukluk etmekte sizinle yarışa çıkacaktır. Hizmetinizden hoşnut olursa yıllığınız sekiz bin franga kadar yükselir.”</p>
		<p>Rahip hoşnutsuz bir tavırla ekledi:</p>
		<p>“Elbette siz de anlarsınız ki Marki, bu kadar parayı size kara gözleriniz için vermiyor. İşe yaramanız gerek. Ben sizin yerinizde olsam pek az söz söylerim, hele bilmediğim şeylerden hiç söz etmem.</p>
		<p>Ha! İşinize yarayacak bazı şeyler de öğrendim; Mösyö Mole’ün ailesinden söz etmeyi unutuyordum. Marki’ nin bir kızıyla bir de oğlu var; oğlu on dokuz yaşında, üstüne başına pek düşkün; o da bir tür deli, öğleyin sor, saat ikide ne yapacağını bilmez. Hiç budala değil, yiğitliği de var, İspanya savaşında bulunmuş. Bilmem niçin, Marki sizin genç Kont Norbert ile dost olacağınızı umuyor. Ben ona sizin iyi Latince bildiğinizi söylemiştim, belki oğluna, Cicero ile Vergilius üzerine şöyle basmakalıp birkaç cümle öğretmenizi ister.</p>
		<p>Sizin yerinizde olsam o parlak delikanlının beni alaya almasına bırakmam; onun doğrusu son derece terbiyeli, ama biraz alay kokan övgülerine kapılmadan önce, birkaç kez yinelemesini beklerim.</p>
		<p>Bilmiş olun ki o Mole Kontu, ilkin sizi küçümseyecektir, çünkü siz soylu değil, bir küçük burjuvasınız. Onun atası saray erkânındandı; bir politika düzeni yüzünden 26 Nisan 1574’te, Grève Alanı’nda başı kesilme onuruna erişti. Siz, Verrières’li bir kerestecinin oğlusunuz; üstelik de onun babasının aylıklı adamısınız. Bu farkları iyice tartın ve Moreri’nin kitabını okuyup o ailenin tarihini öğrenin; Marki’nin konağında yemek yiyen bütün dalkavukların sözlerinde, ailenin tarihi üzerine incelik dolu dokundurmaları bulunur.</p>
		<p>Bugün süvari bölüğü başı olan, yarın da Fransa senatosunda yer alacak Kont Norbert de La Mole’ün alaylarını nasıl karşılayacağınızı iyice düşünün de, sonra bana dert yanmaya gelmeyin.”</p>
		<p>Julien oldukça kızararak, “Bana öyle geliyor ki,” dedi, “beni küçümseyen bir adama hiçbir karşılık vermemek doğru olmaz.”</p>
		<p>“Siz o küçümsemenin ne olduğunu bilmezsiniz; o küçümseme hep şişirme övgülere bürünür. Bir aptal olsaydınız o övgülere kapılabilirdiniz; ama bakın, para kazanıp zengin olmak istiyorsanız, kapılmanız doğru olur.”</p>
		<p>Julien sordu:</p>
		<p>“Günün birinde bu durum benim işime gelmez de gene papaz okulundaki 103 numaralı odama dönersem beni bir nankör sayarlar mı?”</p>
		<p>Rahip, “Kuşkunuz mu var?” dedi, “Konağın bütün dalkavukları size kara çalar, veriştirir durur, ama ben de işe karışırım. <em>Adsum qui feci. </em>Bu kararı benim verdiğimi söylerim.”</p>
		<p>Mösyö Pirard’da gördüğü o acı, neredeyse şirretçe denebilecek tavır, Julien’in garibine gidiyordu; bu tavır, Rahip’in son söylediğindeki iyiliği bile bozuyordu.</p>
		<p>İşin aslı şu ki, Rahip Pirard, Julien’e sevgi duyduğu için sanki vicdan azabı çekiyor, bir kimsenin kaderine, kısmetine böyle doğrudan doğruya karıştığı için dindarca bir korku duyuyordu. Suratı gene az önceki gibi asık, sözünü sürdürdü; sanki ağır bir işi üstünden atmak istiyordu:</p>
		<p>“Madam Mole’ü de göreceksiniz. Uzun boylu, sarı, gösterişli, son derece terbiyeli olduğu kadar anlamsız bir kadındır. Soyluluğun ayrıcalıklarına pek bağlılığı ile tanınmış olan Chaulnes Dükü’nün kızıdır. Bu kibar hanım, kendi sınıfındaki kadınların bütün huyunu, karakterini gösteren kabartma bir özet gibidir. Onun gözünde bir insan için biricik erdem, Haçlılar savaşına gitmiş ataların çocuğu olmaktır; bundan başka hiçbir şeye değer vermez. Para, bundan çok sonra gelir: Bu işe şaşıyor musunuz? Burası taşra değil, dostum.</p>
		<p>Madam Mole’ün salonuna gelen soylular, göreceksiniz, hanedandan kimselerin sözünü ederken garip bir hafiflik tavrı takınırlar. Madam Mole ise hanedandan birinin, hele bir kadının adını andıkça sesini alçaltır. Onun yanında bir II. Philippe’in ya da bir VIII. Henri’nin, birer canavar olduğunu söyleyeyim demeyin. Onlar birer KRAL’dır, birer kral olmakla da herkesin, hele sizin, benim gibi soylu olmayanların kıyamete kadar saygısına hak kazanmışlardır. Sizin, benim gibi, dedim; ama biz de birer rahibiz, Madam Mole sizi rahip biliyor; bunun için bize, Cennet’e gidebilmesi için gerekli birer uşak diye bakar.”</p>
		<p>Julien, “Bana öyle geliyor ki, Mösyö,” dedi, “ben Paris’te uzun zaman kalamayacağım.”</p>
		<p>“Hele şükür! Ama şunu da bilin ki bizim mesleğimizdeki adamlar ancak bu büyük soylular sayesinde ilerler, zengin olur. Belki yanılıyorum ama sizin yaradılışınızda ne olduğu iyice anlatılamayacak bir şey var; sizde bu huy oldukça, ilerleyip zenginleşmezseniz herkesten eziyet görürsünüz: Sizin için bu iki şeyin ortası yoktur. Kendi kendinizi aldatmayın. Size söz söyleyenlerin, sizi hoşnut edemediklerini anlamadıklarını mı sanırsınız? Siz, Fransa gibi toplum hayatının pek ilerlemiş olduğu bu ülkede, başları saygıyla eğdirmezseniz mutsuz olur gidersiniz.</p>
		<p>Mole Markisi böyle bir hevese kapılmasaydı siz Besançon’da ne olacaktınız? Günü gelir, ettiği iyiliğin garipliğini anlarsınız, mayası bozuk bir adam değilseniz, ona da, ailesine de ölünceye kadar gönül borcu duyarsınız. Sizden bilgin nice rahipler, bu Paris kentinde, ayinlerden aldıkları on beş, Sorbonne’da kazandıkları on metelikle yıllarca yaşamışlardır!.. Size, geçen kış, o Kardinal Dubois denen dik kafalının ilk yıllarının nasıl geçtiğini anlatmıştım. Siz gururunuza kapılıp kendinizi, yoksa ondan da mı değerli sanıyorsunuz?</p>
		<p>Beni bir düşünün, ben sessiz, yetenekli bir adamım, okulumda yaşayıp öleceğimi umuyordum; çocukluk edip oraya gönül bağlamıştım. Ne oldu? İstifamı vermesem kovulacaktım. Biliyor musunuz kaç param vardı? Bütün varlığım topu topu beş yüz yirmi franktı, ne on para fazla ne on para eksik; bir tek dostum da yoktu, bir-iki kişiyi tanırdım, işte o kadar. O zamana kadar hiç yüzünü görmediğim Mösyö Mole, beni o sıkıntılı durumdan kurtardı; onun bir tek sözü yetti, bana hemen papazlık verdiler, dinsel önderliğimin altında olanların hepsi de hali vakti yerinde insanlar, hepsi kötü, kaba huylardan uzak; gelirim de gördüğüm işten o kadar fazla ki söylemeye dilim varmıyor. Size bu kadar söylemem, aklınız öyle havalarda uçmasın diyedir.</p>
		<p>Birkaç söz daha: Ben çabuk kızan, darılan bir adamım, iyi bir huy değil ama ne yapalım ki böyle. Olur ki birbirimizle konuşmayı keseriz.</p>
		<p>Markiz’in kendini beğenmişliği ya da oğlunun kötü şakaları yüzünden bir gün bu evde yaşamaya dayanamazsanız, benden size öğüt, öğreniminizi gidip Paris’ten otuz fersah ötede bir okulda bitirin, güney değil, kuzey tarafına gidin; orada uygarlık daha çok, haksızlık daha azdır.”</p>
		<p>Rahip sesini biraz alçaltarak, “Hem,” dedi, “itiraf edeyim, Paris gazetelerinin yakın olması oralardaki derebeylerini yıldırıyor.</p>
		<p>Birbirimizle görüşmekten gene hoşlanırsak, Marki’ nin yanında kalmak da işinize gelmezse sizi papaz yardımcısı olarak yanıma alırım, gelirin yarısını size veririm.”</p>
		<p>Julien teşekkür etmek istediyse de Rahip Pirard onun sözünü kesip, “Bu benim size karşı borcumdur,” dedi, “üstelik borcum daha da çok. Sizin bana Besançon’daki o umulmaz önerinizi unutmadım. Benim beş yüz yirmi frangım olacağına hiç param olmasaydı, beni siz kurtaracaktınız.”</p>
		<p>Rahip’in sesinde az önceki zalimce hava kaybolmuştu. Julien, gözlerinin yaşardığını hissedip kendi kendinden utandı; dostunun kollarına atılmak için içi titriyordu; elinden geldiğince erkekçe bir tavırla şu sözleri söylemekten kendini alamadı:</p>
		<p>“Babam, ta beşikten beri bana kin besler; bu, hayatımın en büyük acılarından biriydi; ama bundan böyle felekten şikâyet etmeyeceğim, siz bana gerçekten babalık ediyorsunuz, Mösyö.”</p>
		<p>Rahip sıkılmıştı:</p>
		<p>“Tamam, tamam,” dedi.</p>
		<p>Sonra fırsatı kaçırmayıp hemen okul müdürü tavrını takınarak, “Felek de demeyin, yavrum,” dedi. “Takdir deyin.”</p>
		<p>Araba durdu; arabacı koca bir kapının tunç tokmağını vurdu: Burası LA MOLE KONAĞI’ydı; geçenlerin hiçbir kuşkusu kalmasın diye de bu sözcükler, kapının üzerine, kara bir mermere yazılmıştı.</p>
		<p>Bu gösteriş Julien’in betine gitti. “Jakobenlerden ödleri kopuyor! Her çitin arkasında Robespierre ile arabasını saklı sanıyorlar; buna bazen ölesiye gülüyorlar, ayaktakımı azdığı gün evi tanıyıp da soysun diye evlerinin böyle adını ilan ediyorlar.” Düşündüğünü Rahip Pirard’a da söyledi.</p>
		<p>“Ah! Zavallı çocuk! Sizin bana yardımcı olmanız yakındır. Aklınıza ne de korkunç şeyler geliyor!”</p>
		<p>Julien, “Bundan basit ne olabilir?” dedi.</p>
		<p>Kapıcının ağırbaşlılığına, hele avlunun temizliğine Julien hayran olmuştu. Güneş pırıl pırıl yanıyordu. Julien, Rahip’e, “Ne de görkemli yapı!” dedi.</p>
		<p>La Mole konağı, Saint-Germain Mahallesi’nde, Voltaire’in öldüğü yıllarda yapılmış, düz cepheli konaklardan biriydi. Moda ile güzelliğin birbirine bu kadar uzak olduğu hiç görülmemiştir.</p>
	</div>
	<div class="si-footnotes">
		<div class="si-footnote" id="f77"><a class="si-backref" href="#ref_f77">77</a><span>. Frenkçe kelimeden kaçmak için liberal yerine özgürlükçü demeyi daha uygun buldum. (Ç.N.)</span></div>
		<div class="si-footnote" id="f78"><a class="si-backref" href="#ref_f78">78</a><span>. Astronom. (Ç.N.)</span></div>
		<div class="si-footnote" id="f79"><a class="si-backref" href="#ref_f79">79</a><span>. Napoléon’un saraylarından biri. (Ç.N.)</span></div>
	</div>
</body>
</html>