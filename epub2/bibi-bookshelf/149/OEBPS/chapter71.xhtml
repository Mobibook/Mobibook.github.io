<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>41 <span class="inline">Yargı</span></h2>
		<div class="epigraph">
			<p>“Sözü pek edilen bu davanın anısı ülkede uzun süre unutulmayacaktır. Sanığa gösterilen ilgi heyecana kadar varıyordu: Bunun nedeni de, suçunun şaşırtıcı olsa bile korkunç bir şey olmamasıydı. Üstelik bu genç çok hoş bir çocuktu. Parlak talihinin bir anda dönmesi, acıma duygularını kıpırdatıverdi. Kadınlar, tanıdıkları erkeklere, ‘Cezaya çarpılacak mı?’ diye soruyor,<br/>yanıt beklerken de sapsarı kesildikleri görülüyordu.”</p>
			<p class="gap-writer">SAINTE-BEUVE</p>
		</div>
		<p>Madam de Rênal’in de, Mathilde’in de o kadar çırpınarak bekledikleri gün, gelip çattı.</p>
		<p>Kentin alışılmadık görüntüsü, onların yılgınlığını bir kat daha artırıyor, Fouqué’nin dayanıklı ruhunu bile heyecana kaptırıyordu. O masalları andıran davanın gidişini görmek için çevre kasabalardan herkes Besançon’a koşup gelmişti.</p>
		<p>Üç günden beri hanlarda yer kalmamıştı. Ceza mahkemesi başkanına, giriş kartı koparmak için dört bir yandan ricacılar geliyordu; kentin bütün kadınları karar verilirken hazır bulunmak istiyordu, sokaklarda bağırarak Julien’in resmi satılıyordu vb. vb.</p>
		<p>Mathilde, ... Piskoposu’nun eliyle yazılmış bir mektubu, o son gün çıkarıp kullanmak üzere saklamıştı. Fransa’da din işlerinin başı olan, piskoposları atayan o büyük papaz bile Julien’in aklanmasını istemekteydi. Karar verilmesinden bir gün önce Mathilde bu mektubu, o güçlü piskopos yardımcısına götürdü.</p>
		<p>Konuşmanın sonunda Mathilde hüngür hüngür ağlayarak çıkarken, Mösyö de Frilair, o zamana kadar kararlılığı bırakıp diplomatlıktan vazgeçti; kendisi de heyecanlanmış gibiydi, “Size söz veriyorum,” dedi, “Jürinin vereceği karara güvenebilirsiniz. Koruduğunuz gencin suçlu olup olmadığı, hele bu işin tasarlanarak yapılıp yapılmadığı hakkında yargıya varacak on kişi arasında, benim geleceğime bağlı altı dostum vardır; piskoposluğa yükselmemin kendi ellerinde olduğunu onlara hissettirdim. Mösyö Valenod’yu Verrières Belediye Başkanlığı’na ben getirttim; Mösyö de Moirod ile Mösyö de Cholin onun sözünden ayrılamaz. Gerçeği isterseniz, talih, bu işte karşımıza inançları sağlam olmayan iki üye çıkardı, ama onlar da aşırı özgürlük yanlısı olmakla birlikte büyük işlerde benim emirlerimi dinlerler. Onlara da adam gönderip Mösyö Valenod ile birlikte oy vermelerini istedim. Üyelerden biri de oldukça zengin, geveze, özgürlük yanlısı bir fabrika sahibidir; o da Millî Savunma Bakanlığı’nda bir müteahhitlik peşindedir; hiç kuşkusuz beni darıltmak istemez. Ona da, Mösyö de Valenod’nun benim son sözümü bildiğini söylettim.”</p>
		<p>Mathilde kaygı içinde, “O Mösyö Valenod da kim?” diye sordu.</p>
		<p>“Onu tanısanız, başarımızdan hiç kuşkunuz kalmazdı. Atılgan, küstah, kaba, çok konuşan bir adamdır; tam budalaları peşinde sürükleyecek bir insan. 1814, onu yoksul, sefil bir halde bulup ortaya çıkardı; ben onu valiliğe yükselteceğim. Oylarını onun istediği gibi vermeyecek üyeleri dövmeye kalkabilir.”</p>
		<p>Mathilde’in içi biraz rahatladı.</p>
		<p>O akşam bir ikinci tartışmaya daha girişmek zorunda kaldı. Julien, sonunun nereye varacağı kendisi için pek belli olan bu çirkin işi uzatmamak için, mahkemede kendini savunmamaya karar vermişti. Mathilde’e, “Avukatım her şeyi söyleyecek ya, yeter,” dedi. “Bütün düşmanlarım, beni zaten uzun süre seyredecekler; onların bu zevkini artırmaya gerek yok. Sizin yüzünüzden yükseldiğim görev, o taşralıların gözüne battı; inanın, içlerinde, benim cezaya çarptırılmamı istemeyen bir tek kişi bile yoktur; ama sonra da, benim ölüme götürüldüğümü görünce, oturup budalaca gözyaşı dökerler.”</p>
		<p>“Evet, onlar, sizin küçük düşürülmenizi, onurunuzun kırılmasını istiyorlar, doğru bu,” dedi Mathilde. “Ama zalim olduklarını sanmam. Benim Besançon’a gelişim, acılarım, hüzünlerim, bütün kadınların ilgisini uyandırdı; sizin güzel yüzünüz de işi büsbütün düzeltir. Yargıçların karşısında birkaç söz söyleyin, dinleyenlerin hepsi sizden yana olacaktır.”</p>
		<p>Ertesi sabah saat dokuzda Julien Adliye Sarayı’nın büyük salonuna gitmek üzere kapatıldığı odadan indiğinde, jandarmalar, avluya yığılmış kalabalık arasında binbir güçlükle yol açabildiler. Julien, iyi uyumuştu, oldukça yatışmıştı, yüreklerinde gaddarlık olmadığı halde ölüm kararını alkışlayacak bu kıskançlar yığınına karşı filozofça bir acıma duyuyordu; o anda içinde bundan başka hiçbir duygu yoktu. Ama kalabalığın arasında bir çeyrek saat kalıp da kendisine karşı halkın şefkatli bir acıma beslediğini anlayınca doğrusu çok şaştı. Onların ağzından çirkin bir tek söz işitmemişti. İçinden, “Tuhaf!” dedi, “Bu taşralılar sandığım kadar kötü insanlar değilmiş.”</p>
		<p>Julien, duruşma salonuna girince, yapının inceliği gözüne çarptı. Saray, temiz bir gotik yapı örneğiydi; büyük bir dikkatle işlenmiş sıra sıra küçük taş sütunlarla süslenmişti. Julien kendini İngiltere’de sandı.</p>
		<p>Ama az sonra yapının inceliğiyle uğraşamaz oldu: Sanık iskemlesinin tam karşısında yargıçlarla, üyelerin oturduğu yerin üstündeki üç balkonu dolduran on, on beş güzel kadın gözüne ilişmişti. Halka doğru dönünce, salonun üzerinde bir daire oluşturan balkonun da hep kadınlarla dolu olduğunu gördü; çoğu gençti. Julien onları güzel buldu. Hepsinin de gözleri ilgiyle parlıyordu. Salonun öbür yerleri de tıklım tıklım dolmuştu; halk kapıda itişip kakışıyor, dövüşüyordu; nöbetçiler o kalabalığı bir türlü susturamıyordu.</p>
		<p>Julien’i arayan bütün gözler, onun gelmiş, sanık için ayrılan biraz yüksekçe yere oturmuş olduğunu görünce, her yandan şaşkınlık, şefkatli bir ilgi sesleri duyuldu.</p>
		<p>O gün Julien, daha yirmisine bile varmamış gibi gözüküyordu; üstünde oldukça gösterişsiz bir giysi vardı. Giyimi, davranışları son derece zarifti; saçları, alnı pek güzeldi; Mathilde onu kendi eliyle giydirip hazırlamıştı. Julien’in benzi son derece uçuktu. Yerine oturur oturmaz çevreden herkesin, “Tanrım! Ne kadar da genç!.. Yahu! Bu daha bir çocuk... Resminden çok daha güzel!..” gibi sözler söylediğini duydu.</p>
		<p>Sağındaki jandarma, Jürinin oturduğu yerin üzerinde çıkıntı oluşturan küçük balkonu göstererek, “Şu balkondaki altı hanımı görüyor musunuz?” dedi. “Onların biri valinin karısıdır, yanındaki de M... Markizi. Sizi pek seviyor; sorgu yargıcıyla konuşurken duydum. Onun yanındaki de Madam Derville...”</p>
		<p>Julien, kıpkırmızı kesilerek, “Madam Derville mi?” dedi.</p>
		<p>Sonra içinden, “Buradan çıkar çıkmaz Madam de Rênal’e yazacaktır,” dedi. Madam de Rênal’in Besançon’a geldiğinden haberi yoktu.</p>
		<p>Tanıkların dinlenmesi birkaç saat sürdü. Savcı söze başlar başlamaz, Julien’in tam karşısına gelen küçük balkondaki kadınlardan ikisinin hıçkıra hıçkıra ağladıkları duyuldu. Julien içinden, “Madam Derville bu kadar yufka yüreklilik göstermez,” dedi. Ama gözlerini kaldırıp bakınca onun kıpkırmızı kesildiğini gördü.</p>
		<p>Savcı, işlenen suçun ne kadar gaddarca olduğuna ilişkin, kötü bir Fransızcayla yapmacık edebiyata girişmişti; Julien dikkat etti, Madam Derville’in yanında oturan kadınlar, savcının görüşlerini paylaşmadıklarını gösteren bir tavır takınmışlardı. Jüriden, hiç kuşkusuz o hanımlarla tanışan birkaç kişi, onlara bir şeyler söylüyor, belki içlerini rahatlatmak istiyorlardı. Julien, içinden, “Bu bir hayır belirtisi gibi gözüküyor,” dedi. O âna kadar, karar verilmesinde görevi olan herkese karşı içinde katıksız bir küçümseme duymuştu. Savcının bayağı konuşmaları, bu duyguyu bir kat daha artırdı. Ama kendisine gerçekten ilgi gösterildiğini anladıkça ruhundaki kuruluk yavaş yavaş kaybolmuştu.</p>
		<p>Avukatının kararlı tavrı hoşuna gitti. O söz söylemeye başlarken, Julien ona yavaşça, “Rica ederim, edebiyat yapmaya kalkışmayın,” demişti.</p>
		<p>Avukat ona, “Bossuet’den aşırılıp size karşı kullanılan o tumturaklı sözler, sizin için iyi bir etki bıraktı,” dedi.</p>
		<p>Söylediği doğruydu; avukat söz söylemeye başlayalı daha beş dakika olmuş olmamıştı, bütün kadınlar mendillerini çıkardılar. Bundan cesaret bulan avukat, üyelere son derece etkili şeyler söyledi. Julien titredi, gözyaşlarını tutamamaktan korkuyordu. İçinden, “Aman Tanrım,” dedi, “sonra düşmanlarım ne der?”</p>
		<p>Yüreğini saran güçsüzlüğe kendini bırakıvermek üzereydi. Çok şükür ki o sırada Baron de Valenod’un küstahça baktığını görüp kendini toparladı.</p>
		<p>İçinden, “Keratanın gözleri alev saçıyor,” dedi. “O bayağı ruh, şimdi kim bilir ne sevinç içindedir, ne kadar böbürlenir! İşlediğim suçun benim için bundan başka bir kötülüğü olmasa bile, gene de ilenmeliyim. Kış geceleri Madam de Rênal’e benim hakkımda kim bilir neler anlatacaktır!”</p>
		<p>Bu düşünce, öbür düşünceleri sildi. Ama az sonra Julien, halkın onaylama seslerini duyup kendine geldi. Avukat savunmasını bitirmişti. Julien onun elini sıkmanın uygun olacağını hatırladı. Vakit çabucak geçmişti.</p>
		<p>Avukata da, sanığa da, serinletici şeyler getirdiler. Julien ancak o zaman bir noktaya dikkat edip şaştı; kadınlardan hiçbiri yerini bırakıp yemeğe gitmemişti.</p>
		<p>Avukat, “Doğrusu çok acıktım,” dedi; “siz acıkmadınız mı?”</p>
		<p>“Ben de acıktım.”</p>
		<p>Avukat, küçük balkonu göstererek, “Bakın,” dedi, “valinin karısına da yemek geldi. Siz yürekli olun, her şey yolunda.”</p>
		<p>Duruşma yeniden başladı.</p>
		<p>Başkan duruşma tutanaklarını özetlerken, saat on ikiyi vurdu. Başkan konuşmasını kesmek zorunda kaldı; herkesin heyecanlı sessizliği arasında saat çanının gürültüsü bütün salonu doldurdu.</p>
		<p>Julien içinden, “İşte,” dedi, “ömrümün son günü başlıyor.” Az sonra içinde görev duygusunun alevini duydu. O zamana kadar üzüntüye, heyecana kapılmamış, söz söylememe kararından dönmemişti; ama mahkeme başkanı, bir diyeceği olup olmadığını sorunca Julien ayağa kalktı. Önünde Madam Derville’in gözlerini görüyordu; onları her zamankinden parlak buldu. Yoksa o da mı ağlıyordu?</p>
		<p class="gap-twice">“Sayın üyeler,” dedi. “Öleceğim anda, küçümsenerek bakılmaya aldırmayacağımı sanıyordum; ama şimdi bundan duyduğum ürperme beni konuşmaya zorluyor. Beyler, ben sizin sınıfınızdan olma onuruna ermiş değilim; ben sizin karşınızda, talihinin bayağılığına başkaldırmış bir köylüyüm.”</p>
		<p>Julien sesini yükselterek konuşmasını sürdürdü:</p>
		<p>“Sizden bağış, hoşgörü dilemiyorum. Bir umuda kapılmış değilim, ölüme gittiğimi biliyorum: haklı bir ölüm. Her türlü saygıya, en büyük sevgilere değer bir kadının canına kıymak istedim. Madam de Rênal, bana analık etmişti. Benim suçum çok büyük, çok çirkindir; hem de tasarlayarak işledim. Demek ölümü hak ettim, beyler. Ama şimdi karşılarında bulunduğum kimseler, suçum bu kadar büyük olmasa da gene yaşımın acınası bir yaş olduğuna bakmaz, beni cezalandırırlardı; aşağı bir sınıftan doğup yoksullukla az çok ezilmiş oldukları halde, gene iyi bir eğitim görme mutluluğuna ererek yüksek tabakaya, zengin kimselerin övünerek yüksek tabaka dedikleri yere girebilmiş gençleri benim kişiliğimde cezalandırmak, onu yıldırmak isterlerdi.</p>
		<p>İşte asıl suçum bu. Burada benim hakkımda karar verecek olanlar benim sınıfımdan olmadığı için, göreceğim ceza elbette daha ağır olacaktır. Bakıyorum. Jüri üyeleri arasında zenginleşmiş hiçbir köylü göremiyor, ancak bu korkusuzluğu gösterenlere öfkelenmiş burjuvalar görüyorum.”</p>
		<p>Julien, hep bu tavırla yirmi dakika konuştu; içindekileri sayıp döktü; soylular sınıfına yaranmak isteyen savcı, yerinden sıçrayıp duruyordu; ama Julien sözlerine kuru bir tartışma havası vermiş olmasına karşın, bütün kadınlar hüngür hüngür ağlıyordu. Madam Derville’in bile mendili gözlerindeydi. Julien sözünü bitirirken, suçunu tasarlayarak işlediğinden, pişmanlığından, daha mutlu günlerde Madam de Rênal için beslemiş olduğu saygıdan, olanca sevgi duygularından gene söz etti... Madam Derville bir çığlık koparıp bayıldı.</p>
		<p>Saat biri vururken üyeler odalarına çekildiler. Hiçbir kadın yerinden ayrılmamıştı; erkeklerin de birçoğunun gözleri yaşarmıştı. Önce ateşli ateşli konuşmalar oldu. Ama üyeler dönmekte geciktiği için yavaş yavaş herkese bir sessizlik geldi. Bu, oldukça etkili bir andı; ışıklar artık kararıyordu. Pek yorulmuş olan Julien, yanında birkaç kişinin, bu gecikmenin iyi bir belirti olup olmadığını tartıştıklarını duydu. Herkesin kendinden yana olduğunu, kurtulmasına dua ettiğini görüp sevindi; üyeler daha dönmemiş ama gene de hiçbir kadın yerinden kalkmamıştı.</p>
		<p>Saat ikiyi çalarken bir telaş oldu. Jürinin toplandığı odanın küçük kapısı açıldı. Sayın Baron de Valenod, ağır, gösterişli adımlarla ilerledi, arkasından öteki üyeler geliyordu. Baron de Valenod bir öksürdü. Jüri üyelerinin, “ellerini vicdanlarına koyup düşündükten sonra” Julien Sorel’in adam öldürme suçu işlediği, hem bu suçu tasarlayarak işlediği kanısına oybirliğiyle vardığını açıkladı. Jürinin bu yolda bir kanı bildirmesi, ölüm cezası istemesi demekti; biraz sonra ölüm cezası kararı da okundu.</p>
		<p>Julien saatine bakıp Mösyö de Lavalette’i hatırladı; saat ikiyi çeyrek geçiyordu. İçinden, “Bugün günlerden cuma,” dedi. “Evet ama bugün, beni ölüm cezasına çarptıran Valenod için mutlu bir gün... Ben sıkı bir gözetim altındayım, onun için Mathilde, Madam de Lavalette gibi gelip beni kurtaramaz... Demek ki üç güne kadar “büyük bilinmeyen”<a class="si-noteref" href="#f131" id="ref_f131">131</a> hakkındaki gerçeği öğrenmiş olacağım.”</p>
		<p>O sırada bir çığlık duyup bu öbür dünya düşüncelerinden sıyrıldı. Çevresinde kadınlar hıçkırarak ağlıyordu; bütün gözlerin, dört köşe gotik bir sütunun ta yukarısındaki küçük, gizli hücreye dikilmiş olduğunu gördü. Mathilde’in oraya saklanmış olduğunu sonradan öğrendi. O çığlık bir daha işitilmediğinden, herkes gözünü gene jandarmalar arasında halkı yarıp geçmeye çalışan Julien’e çevirmişti.</p>
		<p>Julien içinden, “Aman şu Valenod’yu güldürüp sevindirecek bir şey yapmayalım,” dedi. “Ölüm cezası verdirecek kararı okurken ne kadar sünepe, tilki gibi bir hali vardı! Oysa başkanın, yıllardır yargıçlık etmiş olduğu halde, ölüm cezası kararını okurken gözleri yaşardı. Eski yarışmanın, Madam de Rênal’e kendimizi sevdirme konusundaki yarışmanın böyle öcünü almak kim bilir Valenod’yu ne kadar sevindirmiştir! Artık oldu bitti... Madam de Rênal’i son bir kez görüp vedalaşmaya olanak yok... Ama yaptığım işten dolayı duyduğum pişmanlığı ona söyleyebilmek beni ne kadar mutlu ederdi. Yalnızca şu sözleri söylemek isterdim ona: ‘Bana verilen ceza haklıdır.’”</p>
	</div>
	<div class="si-footnotes">
		<div class="si-footnote" id="f131"><a class="si-backref" href="#ref_f131">131</a><span>. Öteki dünyanın olup olmadığı. (Ç.N.)</span></div>
	</div>
</body>
</html>