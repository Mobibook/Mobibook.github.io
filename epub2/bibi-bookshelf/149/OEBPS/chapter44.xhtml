<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>14 <span class="inline">Bir kızın düşünceleri</span></h2>
		<div class="epigraph">
			<p>“Doluya koysam almıyor, boşa koysam dolmuyor. Kaç gecedir gözümü kırpmadım. Tanrım! Kendimi iki paralık mı edeceğim? Onun, onun gözünde<br/>bir değerim kalmayacak. Ama ne yapayım?<br/>Gidecek, gidip de dönmeyecek.”</p>
			<p class="gap-writer">ALFRED DE MUSSET</p>
		</div>
		<p>Mathilde, o mektubu yazabilmek için kendisiyle uzun uzun çarpışmıştı. İçinde Julien’e duyduğu ilgi, nasıl başlamış olursa olsun, arası çok geçmemiş gururu, o kızın kendini bildi bilesi gönlünde tek başına egemen olan gururunu yenmişti. O kibirli, sakin ruh, ilk olarak, ateşli bir duyguya kendini kaptırmıştı. Ama bu duygu da, gururu yenmiş olsa da gene gururun doğurduğu alışkanlıklardan ayrılmıyordu. İki ay kendi kendisiyle çatışmalar, yeni yeni duygular, heyecanlar, Mathilde’in sanki bütün ruh varlığını tazelemişti.</p>
		<p>Mutluluğa kavuştuğunu sanıyordu. Ruhları yılmaz, kafaları üstün kimseler üzerinde son derece güçlü bir etkisi olan bu mutluluk umudu, karşısına çıkan onur duygusuyla, birtakım bayağı görev duygularıyla uzun uzun çarpışmak zorunda kaldı. Bir gün Mathilde, sabahın daha saat yedisinde, annesinin odasına girdi, gidip Villequir’ye sığınmasına izin vermesini diledi. Markiz, yanıt vermeye bile tenezzül etmeden kızına gidip yatmasını söyledi. Eğitimle edinilen düşüncelere uyma duygusunun, şu akıllılık, usluluk sayılan şeyin, Mathilde’in ruhunda son deprenmesi işte bu oldu.</p>
		<p>Kötü bir davranışta bulunmak, Caylus’lerin, Luz’ lerin, Croisenois’ların kutsal bildikleri düşünceleri incitmek korkusunun, onun gönlünde öyle pek bir etkisi yoktu; öylesi adamların kendisini anlamaları olanaksızdı. Onlara, belki bir araba, bir toprak almak için danışabilirdi. Asıl korkusu Julien’i darıltmak, onun gözünden düşmekti.</p>
		<p>“Yaradılışı yüksek bir adam gibi gözüküyor, ama kim bilir, belki hiç de öyle değildir.”</p>
		<p>Mathilde’in en tiksindiği şey, bir insanın kendine özgü bir düşüncesi, bir kişiliği olmamasıydı; çevresini alan o güzel delikanlılarda bulduğu biricik kusur da buydu. Onlar, modaya uymayan ya da uyduğunu sanıp da gene aykırı kalmaktan kurtulamayan her davranışı edalı edalı alaya aldıkça, kızın gözünden bir kat daha düşüyorlardı.</p>
		<p>Yiğit birer delikanlıydılar, ama işte o kadar. Mathilde, “Hem yiğitlikleri nedir ki?” diyordu, “Düello ederken yiğit, ama düello dedikleri de artık göstermelik bir şey. Her şeyi önceden biliniyor, insanın düşerken ne diyeceği bile kestirilmiş. Çimene boylu boyunca uzanıp elini kalbine götürecek, düşmanını bol keseden bağışlayacak, sevgilisini bir anacak. Bir sevgili de çoğu zaman uydurmadır; gerçekten varsa bile, sizin öldüğünüz gün kimse bir şeyden kuşkulanmasın diye baloya gider.</p>
		<p>Çelikleri pırıl pırıl yanan bir bölük süvarinin başında tehlikeye meydan okumak kolaydır; asıl iş, hiç beklenilmedik, insanı ıssız bir yerde bir başına iken sıkıştıran gerçekten çirkin bir tehlikeden yılmamaktır.</p>
		<p>Hem soyca hem yaradılışça büyük adamlar, III. Henri’nin sarayında görülürmüş. Ah! Julien, Jarnac, Moncontour savaşları gibi bir savaşta bulunmuş olsaydı, benim hiçbir kuşkum, kararsızlığım kalmazdı. O dinçlik, güçlülük günlerinde Fransızlar birer yapma bebek değilmiş. Savaş günleri, belki en az kaygı ve kararsızlık duyulan günlermiş.</p>
		<p>Onlar bütün yaşamlarını, Mısır mumyaları gibi, bir örnek, hiç değişmeyen bir kalıp içine büzülüp geçirmezlermiş. O günlerde, Catherine de Médicis’nin oturduğu Soisson konağından gecenin on birinde, bir başına sokağa çıkabilmek, bugün Cezayir’e savaşa gitmekten daha büyük yiğitlikmiş. O günlerde bir insan yaşamı demek, bir sıra rastlantı demekmiş. Bugün uygarlıkla polis müdürü rastlantıyı püskürttü, artık beklenmedik bir şey olmuyor. Düşüncelerde beklenmedik bir şey görülse, hemen bin türlü alay, nükte hazır; olaylarda beklenmedik bir şey olsa, korkumuz ona karşı her alçaklığı göze alıyor. Bize korkumuzun ettirdiği delilik ne olursa olsun, ayıplanmıyor; soysuzlaşmış, iç sıkıcı çağ. Boniface de La Mole, kesik başını 1793’te mezarından kaldırıp torunlarından tam on yedi kişinin, kendilerini tutuklamaya gelenlerin ardına takılıp kuzu gibi giyotine gittiklerini görseydi, acaba ne derdi? Ölmesine ölürlerdi ama kendilerini savunup bir-iki Jakoben’i olsun gebertemezler miydi? Yok, bu bir zevksizlik olurmuş. Ah! Fransa’nın kahramanlık çağlarında, Boniface de La Mole’ün yaşadığı günlerde, süvari bölüğünün başına Julien geçer; bakışları akıllı uslu, sözlerinden bilgelik akar bir papaz olmak da kardeşime düşerdi.”</p>
		<p>Daha birkaç ay önce Mathilde’in hep bir örnek kesilip biçilmiş insanlardan bir parçacık olsun ayrılan bir adam görebilmekten umudu kalmamıştı. Kibarlar çevresi delikanlılarından birkaçına mektup yazmayı göze alarak biraz mutluluk duyar gibi olmuştu. Bir kız için pek uygunsuz, pek büyük bir densizlik sayılacak bu tavır, Mathilde’in namusunu Mösyö de Croisenois’nın, babası Chaulnes Dükü’nün, tasarlanan evlenmeden vazgeçildiğini görünce bunun nedenini öğrenmek isteyecek bütün Chaulnes konağının gözünde iki paralık edebilirdi. O zamanlar, mektup yazdığı günler Mathilde’in gözüne uyku girmezdi. Hem o mektuplar yalnızca birer yanıttı.</p>
		<p>Bu kez, sevdiğini söylemekten çekinmiyordu. Toplumun en geri tabakasından bir adama, hem de işe kendisi “önayak” olarak (ne korkunç bir sözcük) bir mektup yazmıştı.</p>
		<p>Bu bir duyulacak olsa, Mathilde’in namusu artık bir daha temizlenemezdi. Annesini görmeye gelen kadınlardan hangisi ondan yana çıkmayı göze alabilirdi? Kibar salonlarında uyandıracağı tiksinme duygusunu hafifletmek için yinelesinler diye onlara nasıl bir söz öğretilebilirdi?</p>
		<p>Söylemek çok çirkin bir şeydi; hele yazmak? Napoléon, Baylen Kalesi’nin teslim edildiğini haber alınca, “Bazı şeyler vardır ki, yazılmaz,” demiş. Bu sözü de Mathilde’e, sanki önceden ders vermek ister gibi, Julien anlatmıştı.</p>
		<p>Ama bu da gene bir şey değildi; Mathilde’in sarsıntılarının başka nedenleri vardı. Kibarlar çevresinde bırakacağı o çirkin etkiyi, sınıfını aşağıladığı için kendinden tiksindirecek o silinmez lekeyi unutarak, yaradılışı Croisenois’ların, Luz’ların, Caylus’lerinkine hiç benzemeyen bir adama mektup yazmıştı.</p>
		<p>Julien’in yaradılışının o derin, “o bilinmez” yanı, kendisiyle şöyle yalnızca dost olmak isteyeni bile korkutabilirdi. Mathilde bir de kalkmış onu kendine âşık etmek istiyordu; belki ona kul köle olacaktı.</p>
		<p>“Benim üzerimde büyük bir etkisi olduğunu görünce nelere kalkışmaz ki? Olsun, ben de o zaman Medea gibi, ‘Bütün bu tehlikeler içinde kendime yeterim BEN,’ derim.”</p>
		<p>Mathilde’in sandığına göre Julien’in soyluluğa karşı hiçbir saygısı yoktu. “Belki benim için de hiçbir sevgisi yoktur!” diyordu.</p>
		<p>Bu kıvrandırıcı kuşkuların son anlarında aklına kadınlık gururu düşünceleri geldi. “Ah! Ben gibi kızların alın yazısı ne de garip!..” dedi. Ona da beşikten beri aşılanan gurur o zaman, içinde erdemlilik duygusuyla çarpışmaya başladı, Julien’in yola çıkmak istemesi işte bugünlere rastladı da işin nereye varacağının bir an önce belirmesine neden oldu.</p>
		<p>(Bu yaradılışta insanlar çok şükür ki pek azdır.)</p>
		<p>O akşam, geç vakit Julien bir şeytanlık düşünerek sandığını ağır olsun diye tıka basa doldurup kapıcının odasına indirtti; taşımak için de, Matmazel Mole’ün hizmetçisiyle kırıştıran uşağı çağırtmıştı. İçinden, “Bu oyun belki hiçbir işe yaramayacak ama,” dedi, “bir de istediğim sonuca varırsa, Matmazel Mole beni gitti bilir.” Bu tuzağı kurduktan sonra yatıp keyifle uyudu. Mathilde ise o gece gözlerini yummadı.</p>
		<p>Ertesi sabah erkenden Julien, kimseye gözükmeden konaktan çıktı, ama daha saat sekize varmadan döndü.</p>
		<p>Julien kitaplığa girer girmez Matmazel Mole de kapıda gözüktü. Julien yanıt olarak hazırladığı mektubu verdi; birkaç söz söylemesi gerektiğini de sanıyordu; işin hiç olmazsa bu yönü oldukça kolaydı. Matmazel Mole onu dinlemeden çıkıp gitti. Julien buna çok sevindi, çünkü doğrusu ne diyeceğini pek bilemiyordu.</p>
		<p>İçinden, “Bütün bunlar Kont Norbert ile birlikte kurulmuş bir oyun değilse,” dedi, “bu kadar soylu bir kızın benim için beslemeye kalkıştığı bu uygunsuz, tuhaf aşk, kuşkusuz benim o ciddi, soğuk bakışlarımdan doğmuştur. Ben bu sarı koca kuklaya gönül kaptırırsam, budalalığın son derecesine varmış olurum.” Bu düşünce, her zamankinden daha soğuk bir tavır takınmasına, daha hesaplıca davranmasına neden oldu.</p>
		<p>“Bu hazırlanan savaşta,” dedi “soy sop gururu, onunla benim aramda askerî bir mevzi oluşturan bir yüksek tepe olacak. Ben ona göre manevra yapmalıyım. Paris’te kalmakla çok kötü ettim; yolculuğumu sonraya bırakmış olmak beni pek alçaltıyor; bütün bunlar bir oyun çıkarsa, tehlikeye düşerim. Gitmekten ne kötülük gelebilir? Onlar benimle alay ediyorsa, ben de onlarla alay etmiş olurdum. Yok, bana gösterilen ilgi az çok doğruysa, o ilgiyi kat kat artırmış olurdum.”</p>
		<p>Matmazel Mole’ün mektubu, gururunu o kadar okşamış, koltuklarını o kadar kabartmıştı ki, Julien, başına gelenlere gülerken, yola çıkmasının ne derece doğru olacağını inceleyememişti.</p>
		<p>Yaptığı yanlışlıklardan acı duyup dövünmek, yaradılışından gelen bir huydu. Hele bu son yanlışına çok kızmış, o küçük yenilgiden bir an önce kazandığı inanılmaz zaferi neredeyse düşünmez olmuştu. İşte tam o sırada saat dokuza doğru, Matmazel Mole kitaplığın eşiğinde yandan göründü, Julien’e bir mektup attı, kaçıp gitti.</p>
		<p>Julien yerden kâğıdı alırken, “Bu mektup biçiminde yazılmış bir roman olacak herhalde,” dedi. “Düşman, bir şaşırtma hareketine kalktı, biz de ağırbaşlılıkla erdemi saldırıya geçirtelim.”</p>
		<p>Mathilde, Julien’den kesin bir yanıt istiyordu; ama mektubun anlatımındaki kendini beğenmişlik, Julien’in neşesini bir kat daha artırdı. İki sayfalık bir mektup yazıp kendisiyle alay edenlerle bol bol, keyifli keyifli eğlendi; yanıtının sonuna doğru da, gene alaylı bir cümleyle, ertesi sabah yola çıkmaya karar vermiş olduğunu bildirdi.</p>
		<p>Bu mektubu bitirdikten sonra, “Bunu bahçeden verebilirim,” diye düşünüp hemen çıktı. Matmazel Mole’ün odasının penceresine bakıyordu.</p>
		<p>Kızın odası, birinci katta, annesinin dairesinin yanındaydı, ama zemin katıyla birinci kat arasında bir de ara kat vardı.</p>
		<p>Birinci kat o kadar yüksekti ki, Julien’in, elinde mektubuyla ıhlamurlar yolunda dolaştığını Matmazel Mole’ün görmesi olanaksızdı. Çok iyi budanıp düzeltilmiş olan ıhlamur ağaçları bir kubbe oluşturuyor, altında gezenlerin görülmesine engel oluyordu. Julien, sinirli sinirli, “Gene mi bir densizlik edeceğim?” dedi. “Bana oyun etmeye kalkıştılarsa, benim böyle elimde mektupla herkesin gözü önünde dolaşmam, düşmanlarımın ekmeğine yağ sürer.”</p>
		<p>Norbert’in odası da kız kardeşininkinin tam üstündeydi; Julien, ıhlamur dallarının oluşturduğu kubbe altından bir çıkacak olsa Kont Norbert ile dostları bütün davranışlarını birer birer izleyebilirlerdi.</p>
		<p>Matmazel Mole camın arkasından gözüktü; Julien, mektubun bir ucunu gösterdi; kız başını eğdi. Julien, hemen odasına çıkmak için koştu, sanki beklenilmedik bir rastlantı gibi, büyük merdivende güzel Mathilde’le karşılaştı; kız hiç tavrını bozmadan mektubu, sıradan bir işmiş gibi gülerek aldı.</p>
		<p>Julien, “Madam de Rênal, altı ay en içli dışlı ilişkiden sonra bile, benden bir mektup almaya cesaret etti mi, gözlerinde tutkulu bir ateş parlardı,” diye düşündü. “Öyle sanıyorum ki, o bana bir kez bile böyle gülerek bakmadı.”</p>
		<p>Bundan sonra aklından geçenler için, bu kadar açık bir anlatım yolu bulamadı. Gösterdiği nedenlerin değersizliğinden acaba kendi de utanıyor muydu? Aklından şöyle şeyler geçiyordu:</p>
		<p>“Ama ikisinin sabah giysilerinin, bütün yürüyüş, duruşlarının güzelliği açısından ne kadar fark var! Zevk sahibi bir adam, Matmazel Mole’ü otuz adım öteden görse, toplumdaki yerini anlar. İşte su götürmez değer böylesine denir.”</p>
		<p>Julien, içinden böyle alay ediyor, ama gene bütün düşündüklerini kendi kendine de açıkça söyleyemiyordu. Madam de Rênal’in onun uğruna gözden çıkarılacak bir Croisenois Markisi yoktu. Verrières’de Julien’le yarışacak bir tek kişi vardı; o da Maugiron soyundan artık kimse kalmadığı için onların adına sahip çıkan o Mösyö Charcot denilen kaymakam mendeburuydu.</p>
		<p>Saat beşte Julien’e bir üçüncü mektup geldi; bu ona kapıdan atıldı. Matmazel Mole, gene kaçtı. Julien gülerek, “Konuşmamız bu kadar kolayken hâlâ mektup yazıyor. Amma da karalama meraklısıymış!.. Bunda anlaşılmayacak ne var? Düşman elinde, benim mektuplarım bulunsun istiyor, hem de çok mektup istiyor.” Kızın, yazdıklarını okumak için hiçbir acelesi yoktu. “Gene birtakım süslü süslü cümleler olacak!” dedi. Ama açıp da okuyunca sapsarı kesildi. Mektup topu topu sekiz satırdı:</p>
		<div class="letter">
			<p>Sizinle konuşmaya ihtiyacım var; bu akşam sizinle konuşmalıyım; gece yarısından sonra, saat tam biri çalarken bahçeye çıkın. Kuyunun yanında bahçıvanın merdiveni var, onu alın, benim pencereye dayayıp odama gelin. Ay ışığı var ama ne çıkar.</p>
		</div>
	</div>
</body>
</html>