<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>30 <span class="inline">Operada bir loca</span></h2>
		<div class="epigraph">
			<p>“Kendi karanlığında gizlense de: yaklaşan fırtınayı<br/>Kararan gökyüzü nasıl haber verirse.”<a class="si-noteref" href="#f126" id="ref_f126">126</a></p>
		</div>
		<p>Bütün bu aşırı davranışlar arasında, Julien, sevinmekten çok şaşkındı. Mathilde’in davranışları, Rus’un salık verdiği politikanın ne kadar akıllıca olduğunu gösteriyordu: “Az konuşmak, az iş görmek, işte beni esenliğe çıkaracak biricik yol.”</p>
		<p>Mathilde’i yerden kaldırıp hiç sesini çıkarmadan sedire yatırdı. Yavaş yavaş kızın gözleri yaşardı.</p>
		<p>Mathilde, perişan halini gizlemek için eline Madam de Fervaques’ın mektuplarını aldı; onları ağır ağır açıyordu. Mareşal’in karısının elyazısını tanıyınca pek belli bir sinirlilikle kavradı. O mektupların yapraklarını okumadan birer birer çeviriyordu; çoğu altışar sayfalıktı.</p>
		<p>Mathilde en sonunda yalvarıp yakaran bir sesle, ama Julien’e bakmadan, “Hiç olmazsa bir yanıt verin,” dedi. “Bilirsiniz ki benim gururum vardır; bu, benim konumumun, daha açık söyleyeyim, yaradılışımın doğurduğu bir felaket; demek ki Madam de Fervaques sizin gönlünüzü benim elimden aldı... O da size karşı, beni o kahrolası aşkın sürüklediği özverilerde bulundu mu?”</p>
		<p>Julien karşılık vermedi, suratını asıp sustu. İçinden, “Beni ne hakla böyle bir boşboğazlığa, şerefini bilen bir adama yakışmayacak bir boşboğazlığa çağırıyor?” diyordu.</p>
		<p>Mathilde, mektupları okumak istedi, ama gözleri pek yaşardığından okuyamadı.</p>
		<p>Bir aydan beri üzüntü içindeydi, ama duygularını, kendi kendine açıklamayı da gururuna yediremiyordu. O duyguların şimdi böyle patlak vermesi de rastlantı sonucuydu. Kıskançlık ile aşk, bir an gururdan üstün gelmişti. Mathilde, sedirin üstünde, Julien’in yanı başındaydı... Julien onun saçlarını, mermer gibi boynunu görüyordu; bir an andını unuttu; kolunu beline dolayıp kucakladı.</p>
		<p>Mathilde yavaşça başını ona çevirdi: Julien onun gözlerinde sonsuz bir acı görünce şaşırdı, o gözler her zamanki görünümlerini sanki kaybetmiş, tanınmaz olmuşlardı.</p>
		<p>Julien, bütün gücünün yok olduğunu sezdi, çünkü kendini yürekli davranmak için zorluyor, acı çekiyordu.</p>
		<p>Julien, “Ben kendimi onu sevme mutluluğuna bırakıvereyim, çok geçmez gözlerinde yine o buz gibi küçümseyici bakışlar beliriverir,” diyordu. Mathilde ise sesi sanki sönmüş, sözlerini bitirecek gücü tükenmiş bir halde, aşırı bir gurura kapılıp da ettiklerine pişman olduğunu söylüyor, yemin edip duruyordu.</p>
		<p>Julien, duyulur duyulmaz bir sesle, “Benim de bir gururum var!” dedi.</p>
		<p>Yüzünün çizgilerinden, güçsüzlüğünün son dereceye vardığı belliydi.</p>
		<p>Mathilde hemen ona döndü. Onun sesini duymak, artık umamayacağı bir mutluluktu. O anda, ne zamandır gösterdiği kendini beğenmişliği ancak ilenmek için hatırlıyordu; Julien’i ne kadar taparcasına sevdiğini, kendinden ne kadar tiksindiğini kanıtlamak için aklına gelecek en inanılmaz, en uygunsuz işleri görmeye hazırdı.</p>
		<p>Julien konuşmasını sürdürdü:</p>
		<p>“Beni bir zaman ilgiye değer bulmuş olmanız da ola ki o gururun yüzündendir; bu anda bana saygı göstermeniz de hiç kuşkusuz bir erkeğe yakışan direnci, yürekliliği göstermem yüzündendir. Ben, Madam de Fervaques’ı sevebilirim...”</p>
		<p>Mathilde ürperdi; gözleri bir tuhaf bakmaya başladı. Artık kötü yazgısının giydiği hükmü dinleme zamanı gelmişti. Kızın bu hali Julien’in gözünden kaçmadı; delikanlı yürekliliğinin azaldığını hissetti.</p>
		<p>Ağzından dökülen boş sözlerin sesini, sanki kendine tümden yabancı bir gürültüyü dinler gibi dinliyordu; içinden, “Ah!” dedi, “Bu solgun yanakları öpebilsem, öpebilsem de senin haberin olmasa!”</p>
		<p>Konuşmasını sürdürdü. Sesi gitgide daha hafifliyordu:</p>
		<p>“Ben, Madam de Fervaques’ı sevebilirim; ama onun bana ilgi duyduğunun hiçbir kesin belgesi yok, böyle bir şey elbette yok.”</p>
		<p>Mathilde ona baktı; Julien bu bakıştan gözlerini çevirmedi, yüzünden asıl duygularının okunamayacağını umuyordu. Yüreğinin en derin kıvrımlarına kadar aşkın işlediğini duyuyordu. Onu hiç böylesine taparcasına sevmemişti; o da neredeyse Mathilde kadar çıldırmıştı. Kız, soğukkanlılık, yüreklilik gösterip de bir manevra çevirebilseydi, Julien, oynadığı boş komedyadan tiksinir, onun ayaklarına kapanırdı. Konuşmasını sürdürecek kadar güç buldu. “Ah! Korasoff, niçin burada değilsiniz? Şu anda ne yapmam gerektiğini bildirecek bir söz, bir tek söz...” İçinden bunu düşünürken kıza, “Kendisine karşı başka bir duygu beslemesem bile yalnızca duyduğum gönül borcu beni, Madam de Fervaques’a bağlamaya yeter,” diyordu, “bana övgüler düzdü, başkalarının hor gördüğü bir zamanda beni avuttu... Görünüşte hiç kuşkusuz son derece hoş, ama belki de çabucak sönüverecek duygulara pek inanmasam, haksız mı olurum?”</p>
		<p>Mathilde bağırır gibi, “Aman Tanrım,” dedi.</p>
		<p>Julien, artık diplomatça konuşmaktan vazgeçmiş gibi bir tavırla, canlı, kararlı bir sesle, “Beni neyle inandırabilirsiniz?” dedi. “Bu anda bana eski yerimi geri vermeye hazır gibi görünüyorsunuz; ama bu niyetinizden iki gün sonra dönmeyeceğinize beni ne, hangi güç inandırabilir?”</p>
		<p>Mathilde, sevgilisinin ellerini tutup yüzünü ona dönerek, “Ne mi?” dedi, “Benim, bu aşkım, beni sevmezseniz düşeceğim mutsuzluk, bunlar sizi inandırmaya yetmez mi?”</p>
		<p>Birdenbire dönüvermesi, pelerinini kaydırmıştı: Julien onun o güzel omuzlarını gördü. Biraz dağılmış saçlar da pek tatlı anları hatırlattı.</p>
		<p>Az kaldı yumuşayacaktı. “Ağzımdan ölçüsüzce bir söz kaçırsam, o hüzün, üzüntü günleri gene başlayıp uzun uzun sürer gider,” dedi. “Madam de Rênal, gönlünün emrettiğini yerine getirmek için nedenler bulurdu. Bu kibar çevresinin kızı ise, heyecan duyması gerektiğine inandığı için, ancak o zaman bir heyecan duyuyor.”</p>
		<p>Bu gerçeği hemen kavrayıp gene hemencecik kendini toparladı.</p>
		<p>Ellerini Mathilde’in elleri arasından çekip pek belli bir saygı tavrıyla kızdan uzaklaştı. Bir erkek bundan daha yürekli davranamazdı. Sonra Madam de Fervaques’ın sedir üzerinde sürünen mektuplarını topladı, sonsuz bir incelikle o anda neredeyse bir zulüm halini alan bir incelikle, “Matmazel Mole, bu konuda düşünmeme lütfen izin verirler mi?” dedi.</p>
		<p>Çabucak uzaklaştı, kitaplıktan çıktı; Mathilde onun birer birer bütün kapıları kapadığını duydu.</p>
		<p>İçinden, “Canavar!” dedi, “Heyecan bile duymadı. Ne? Canavar mı dedim? Hiç de değil; o, akıllı, sakıngan, iyi yürekli. Asıl benim suçum var; ben akıl almaz suçlar işledim.”</p>
		<p>Böyle düşünmeyi sürdürdü. Mathilde o gün hemen hemen mutluydu, çünkü kendini hep aşka vermişti; sanki bu ruh, gurur nedir hiç bilmemişti, o amansız gururu o kadar kaybolmuştu!</p>
		<p>Akşam salonda bir uşak, Madam de Fervaques’ın geldiğini haber verince Mathilde’in tüyleri diken diken oldu; o adamın sesi ona uğursuz bir haber veren bir ses gibi geldi. Madam de Fervaques’a bakmaya içi elvermedi, hemen uzaklaştı. Acılı zaferiyle pek övünemeyen Julien, kendi bakışlarının işi açığa vurmasından korkmuş, o akşam yemeğini La Mole konağında yememişti.</p>
		<p>O çarpışmadan beri her geçen akşam da, mutluluğunu artırıyordu; artık ettiğine pişmanlık bile getirmişti. “Ona nasıl karşı koyabilirim?” diyordu. “Ya artık beni sevmezse? O gururlu ruh bir anda değişebilir, doğrusu ben de ona çok kötü davrandım.”</p>
		<p>Akşam operaya gidip Madam de Fervaques’ın locasında gözükmesi gerektiğini hissetti. Kadın, gelmesi konusunda onu sıkı sıkı uyarmıştı. Gitse de, kabalık edip gitmese de, herhalde Mathilde haber alacaktı. Bu düşüncenin doğruluğu açıktı. Ancak Julien, o akşam insan arasına çıkmaya bir türlü cesaret edemiyordu. Konuşmak, mutluluğunun yarısını kaybettirecekti.</p>
		<p>Saat onu çaldı: Artık kalkıp gitmek bir görev oldu.</p>
		<p>Çok şükür Madam de Fervaques’ın locası o akşam kadın doluydu; Julien ta kapının yanına oturdu, şapkalar da önünü kapıyordu. Bu hal onu gülünç olmaktan kurtardı; <em>Gizli Evlilik</em>’te Carolina’nın umutsuzluğunu dile getiren tanrısal sesi, onu gözyaşlarına boğdu. Madam de Fervaques bu gözyaşlarını gördü; Julien’in her zamanki erkekçe dayanıklılığıyla o akşamki hali arasında o kadar aykırılık vardı ki, “sonradan görmüşler” gururunun en aşındırıcı özüyle artık tümden dolmuş o kibar kadın ruhu bile acıma duydu. Onda kadın yüreği körleşmişti. Ama elbette gene bir şeyler kalmıştı; konuşmaya başladı. Onun sesini duyup haz duymak istiyordu.</p>
		<p>Julien’e, “Mole Markisi’ninkileri gördünüz mü?” dedi, “Üçüncü kattalar.”</p>
		<p>Julien hemen, locanın önüne pek görgüsüzce dayanarak salona sarktı: Mathilde’in gözleri yaştan parlıyordu.</p>
		<p>İçinden, “Ama bugün onların tiyatro günleri değildi,” dedi, “ne kadar da merak etmiş!”</p>
		<p>Mathilde, Julien’in o akşamı Madam de Fervaques’la geçirip geçirmeyeceğini öğrenmek istemiş, konağa sık sık gelen bir hanımın önerdiği locaya, toplumdaki yerlerine uyup uymamasına aldırmadan kabul edip gelmiş, annesinin de gönlünü etmişti.</p>
	</div>
	<div class="si-footnotes">
		<div class="si-footnote" id="f126"><a class="si-backref" href="#ref_f126">126</a><span>. Lord Byron, <em>Don Juan</em>, I:73, çev. Halil Köksel, YKY, 2006. (Y.N.)</span></div>
	</div>
</body>
</html>