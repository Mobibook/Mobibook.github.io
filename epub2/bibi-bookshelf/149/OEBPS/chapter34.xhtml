<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>4 <span class="inline">La Mole konağı</span></h2>
		<div class="epigraph">
			<p>“Burada ne işi var? Hoşlanıyor mu?<br/>Hoşa gittiğini mi sanıyor?”</p>
			<p class="gap-writer">RONSARD</p>
		</div>
		<p>Julien, La Mole konağının o kibar salonunda her şeyi garipsiyorsa, bu uçuk benizli, karalar giymiş delikanlı da tenezzül edip kendisine bakanlara bir tuhaf gelmiyor değildi. Madam Mole, bazı kimselerin yemekte bulunacağı akşamlar, kocasına, bir görev verilip Julien’i konaktan uzaklaştırmasını önerdi. Marki, “Ben bu denemeyi sonuna kadar götürmek istiyorum,” dedi. “Rahip Pirard, yanımıza aldığımız kimselerin onurunu kırmakla hiç iyi etmediğimizi söylüyor. Atalarımız da, “ancak dayanıklı olana güvenilir,” dememiş mi? Hem bu delikanlının sofrada aykırı düşmesi, yalnızca tanınmış bir yüz olmamasından; yoksa ağzını bile açmıyor.”</p>
		<p>Julien, “Bu salona gelip gidenlerin adlarını, huylarını, bir kâğıda yazayım da şaşırmayayım,” diye düşündü.</p>
		<p>Konağa her vakit girip çıkan Marki’nin geçici bir hevesle Julien’i pek sevdiğini sanarak, ne olur ne olmaz diye ona da yaranmaya çalışan beş-altı kişiyi en başa yazdı. Bunlar, az çok gönülsüz, yoksul, zavallı adamlardı; şu kadar ki –bugün soylu salonlarında rastlanan bu tür adamların hakkını yememek için söyleyeyim– herkese karşı bu derece gönülsüz değillerdi. İçlerinde öylesi vardı ki, Marki’nin her hareketine razı olur da Madam Mole’den sertçe bir söz işitse dikleniverirdi.</p>
		<p>Kendini beğenmişlikle iç sıkıntısı, bu konak efendilerinin ta mayasına işlemişti. Onlar, iç sıkıntılarını gidermek için aşağılamaya öylesine alışmışlardı ki, kendilerine gerçek dost edinmelerine değil, bunu ummalarına bile olanak kalmamıştı. Ama yağmurlu günler, bir de seyrek olan o yırtıcı iç sıkıntısı anları bir yana bırakılırsa, görgüde, incelikte kusur ettikleri olmazdı.</p>
		<p>Julien’e babaca bir dostluk gösteren o hatırsayar beş-altı kişi de La Mole konağından ayaklarını kesecek olsa, Markiz, bunaltıcı yalnızlığa düşüverirdi; o durumda kadınlar için de yalnızlık dayanılmaz bir acıdır, çünkü gözden düşme belirtisidir.</p>
		<p>Marki, karısına çok iyi bakar, salonunda her vakit istendiği kadar adam bulundurmasına dikkat ederdi; ama senato arkadaşlarını konağına pek çağırmazdı, çünkü onları ne dostluğuna değecek kadar soylu bulurdu, ne de hizmetine almayı isteyecek kadar eğlenceli.</p>
		<p>Julien bu sırları çok sonra anladı. Orta hallilerin evlerinde her zaman, o günkü devlet idaresinin sözü edilir ama Marki’nin sınıfındaki adamların evlerinde o söz, ancak başları pek sıkıldığı zaman açılır.</p>
		<p>Bu iç sıkıntısına tutulmuş çağda bile eğlenmek ihtiyacının insanoğlu üzerinde öyle bir baskısı vardır ki, şölen verilen günlerde bile, Marki salondan çıkar çıkmaz herkes sıvışmaya bakardı. Tanrı’yla, rahiplerle, kralla, büyük memurlarla, sarayın koruduğu sanat adamlarıyla, öteden beri sayılan âdetlerle eğlenmemek; Béranger’yi, karşı taraf gazetelerini, Voltaire’i, Rousseau’yu, biraz toksözlülüğe kalkışmış hiç kimseyi övmemek; hele siyaset sözünü hiç açmamak koşuluyla, herkes dilediği gibi konuşmakta özgürdü.</p>
		<p>Böyle bir salon fermanına karşı koyabilmek için ne yılda yüz bin écu geliri olmak para eder, ne de dünyanın en büyük nişanları. Bir parçacık canlı bir düşünce oralarda bir kabalık sayılırdı. Herkesin terbiyeli, son derece incelikli olmasına, hoşa gitmek isteğine rağmen her yüzde bir can sıkıntısı görülürdü. Oralara bir görev diye gelen delikanlılar, bir söz açarlarsa düşündükleri ya da yasaklanmış bir kitabı okudukları anlaşılır korkusuyla, ya Rossini, ya o günkü hava üzerine bir-iki ince söz söyledikten sonra susuveriyorlardı.</p>
		<p>Julien dikkat etti, herkesin susup konuşmanın kesilmesini önleyenler, Mösyö Mole’ün sürgün yıllarında tanıştığı iki vikont ile beş barondu. Her birinin yılda altı binle sekiz bin frank arasında geliri olan bu beylerin dördü <em>Quotidienne, </em>üçü de <em>Gazette de France</em> yanlısıydı. Biri her gün sarayda gördüm duydum diye bir şeyler anlatır, bunu söylerken de “olağanüstü” sözcüğünü esirgemezdi. Julien bu adamın tam beş tane nişanı olduğuna dikkat etti; öbürlerinin nişanları üçü pek geçmiyordu.</p>
		<p>Sofrada, üstleri başları tertemiz on uşak durur; bunlar, bütün akşam, her çeyrek saatte ya bir dondurma, ya çay getirirlerdi; gece yarısı olunca da şampanya içilirdi.</p>
		<p>Julien’in oturması da hep bu yemek içindi. Çok gösterişli yaldızlanmış bu salonda konuşulması âdet olan şeylerin önem verilerek dinlenebilmesini bir türlü aklı almıyordu. Bazen, söyledikleri şeylere acaba kendileri de gülmüyor mu diye konuşanların yüzüne bakardı. İçinden, “Bizim Mösyö de Maistre’in ezbere bildiğim yazıları bu adamların sözlerinden yüz kat iyidir, ama o da çok can sıkar,” diye geçirirdi.</p>
		<p>Bu salonda insanın ruhunun bunaldığını fark eden yalnız Julien değildi. Bir kısmı üst üste dondurma yiyerek kendilerini avutur; bir kısmı da, kapıdan çıkar çıkmaz, “Şimdi Mole Markisi’nden geliyorum, orada işittiğime göre Rusya...” diyebilmek için bu sıkıntıya katlanırdı.</p>
		<p>Julien’in, kendi yüzüne de gülen beş-altı kişinin birinden duyup öğrendiğine göre, krallığın yeni baştan kuruluşundan beri kaymakamlıktan ileri gidemeyen  Bourguignon Baronu, yirmi yıldır o konağa gelmekte gösterdiği bağlılığa karşılık Madam Mole’ün yardımıyla valiliğe yükseltilip orada altı ay kaldı.</p>
		<p>Bu büyük olay, bütün o beylerin çabasını bir kat daha artırdı; altı ay önce en ufak şeyden gücenmelerine olanak vardı; şimdiyse hiçbir şeye darılmıyorlardı. Marki ile karısının, konuklarına açıkça saygıda kusur ettikleri pek azdı; ama Julien sofrada onların kendi aralarında oturanlar için oldukça zalimce şeyler fısıldaştıklarını duymuştu. Bu kibar kişiler, “kralın arabalarına binmiş” kimselerin soyundan gelenlerden başka herkese karşı ta içlerinden gelen bir küçümseme duygusu beslediklerini gizlemezlerdi. Julien dikkat etti, ancak “Haçlı savaşı” sözü geçtiğinde yüzlerinde saygıyla karışık derin bir ağırbaşlılık beliriyordu. Her zaman gösterdikleri saygıdaysa, katlanmayı andıran bir şey vardı.</p>
		<p>Julien bütün bu görkemle iç sıkıntısı arasında, Mösyö Mole’den başka bir şeye ilgi göstermiyordu: Bir gün Marki’nin o Le Bourguignon zavallısının ilerlemesi işinde kendisinin parmağı olmadığını söylemesini duyunca pek sevindi. Marki’nin bu sözü karısını hoşnut etmek içindi; Julien işin aslını Rahip Pirard’dan öğrenmişti.</p>
		<p>Bir sabah Rahip, kitap odasında Julien’le birlikte, o uzayıp giden Frilair davası işine çalışırken, birdenbire Julien, “Mösyö,” dedi, “her akşam sayın Markiz’in sofrasında bulunmak benim burada görmem gereken işlerden biri midir? Yoksa bana yapılan bir iltifat mıdır?”</p>
		<p>Böyle bir soruya neredeyse kızan Rahip, “Hem de ne büyük bir iltifat!” dedi. “O akademi üyesi Mösyö N... on beş yıldan beri buraya gelip yüz suyu döktüğü halde yeğeni Mösyö Tanbeau için böyle bir iltifat koparamadı.”</p>
		<p>“Bana sorarsanız, Mösyö, işimin en güç yanı akşamları Markiz’in sofrasına oturmak. Okulda bu kadar sıkılmadım. Bazen bakıyorum, Matmazel Mole’ün bile esnediği oluyor; oysa o, bu konağa gelip gidenlerin inceliğine elbette alışmıştır... Ben uyuyacağım diye korkuyorum. Çok rica ederim, izin alın da ben akşam yemeklerini gidip iki franga, kimsenin bilmediği bir lokantada yiyeyim.”</p>
		<p>Sonradan görmüş bir adam olan Rahip, bir büyük soylunun sofrasına oturmanın ne kadar şerefli bir şey olduğunu bilirdi. Bunu Julien’in de kafasına sokmaya uğraşırken hafif bir gürültü duyup ikisi de başlarını çevirdiler. Julien, Matmazel Mole’ün dinlediğini gördü. Kıpkırmızı oldu. Mathilde bir kitap almaya gelmiş, her şeyi de duymuştu; Julien, biraz gözüne girdi. “Bu adam, o ihtiyar Rahip gibi, dizleri yerde doğmamış,” dedi. “Aman Tanrım, ne de çirkin herif o Rahip!”</p>
		<p>Sofrada Julien, gözlerini kaldırıp Matmazel Mole’e bakamıyordu; ama o, Julien’e söz söylemek lütfunda bulundu. O akşam, çok kimsenin gelmesi bekleniyordu; Matmazel Mole, Julien’e kalmasını öğütledi. Parisli kızlar, gençlik çağını aşmış kimselerden, hele üstlerine başlarına pek bakmazlarsa, hiç de hoşlanmazlar. Mösyö de Bourguignon’un salonda hâlâ gözüken arkadaşları, her zaman Matmazel Mole’ün eğlencesi olmak şerefine ererlerdi, bunu anlamak için Julien’in, öyle pek yetenekli olmasına gerek yoktu. O gün, bilmem bunu gösteriş olsun diye mi yaptı? Her nedense Mathilde, can sıkanları kötülemekte her zamankinden ileri gitti.</p>
		<p>Markiz’in yüksek arkalıklı, geniş koltuğu arkasında hemen her akşam toplanan birkaç kişi, Mathilde’in çevresini sararlardı. Croisenois Markisi, Caylus Kontu, Luz Vikontu ile gerek Norbert’in, gerek kız kardeşinin dostlarından iki-üç genç subay onlardandı. Bu beyler mavi, büyük bir kanepeye dizilirlerdi. Kanepenin bir ucuna Mathilde otururdu; öbür ucunda Julien, oldukça alçak bir hasır iskemleye yerleşirdi. Onun pek de parlak, rahat olmayan bu yerini kıskanan dalkavuklar az değildi; Norbert, babasının yazıcısını gerektiği biçimde ağırlar, her akşam bir-iki kez ona da söz söyler ya da sözünü ederdi. O akşam Matmazel Mole, Julien’den, Besançon Kalesi’ nin bulunduğu tepenin yüksekliğini sordu. Julien, o tepe Monmartre’dan yüksek midir, değil midir, bilemedi. Çoğu zaman, orada konuşulan sözleri gerçekten hoş bulup gülerdi; ama kendisinin öyle şeyler uydurup söylemek bir türlü elinden gelmiyordu. Sanki yabancı bir dildi; anlıyor, beğeniyor, ama konuşmaya gelince beceremiyordu.</p>
		<p>Mathilde’in dostları o akşam, o geniş salona gelenlere karşı, sürekli bir düşmanlık halindeydiler. Önce, daha iyi tanıdıkları için, konağa her zaman gelip gidenleri çekiştirdiler. Julien’in bu sözlere nasıl kulak kesildiğini söylemeye bilmem gerek var mı? Sözü edilenler de, sözün gelişi de onu pek ilgilendiriyordu.</p>
		<p>Mathilde, “O! Bakın,” dedi, “Mösyö Descoulis peruka takmamış; yoksa valiliğe deha yolundan mı varmak istiyor? Yüce düşüncelerle dolu dazlak kafasını herkesin gözü önüne seriyor.”</p>
		<p>Croisenois Markisi, “O adamın tanımadığı yoktur,” dedi, “amcam kardinale de gelir gider. Her dostuna bir yalan uydurmuştur, yıllarca hiç şaşırmadan o yalana göre hareket eder; dostları da iki-üç yüzü bulur. Dostluğu beslemekte doğrusu becerisi vardır. Kış sabahının saat yedisinde, kara çamura bakmaz, bir dostunun kapısını çalar.</p>
		<p>Ara sıra bir dargınlık çıkarıp dargınlık üzerine yedi-sekiz mektup yazar. Sonra barışır, bu kez de gene yedi-sekiz mektup yazıp dostluğunu anlatır. Ama takındığı en parlak tavır, kin beslemeyen temiz yürekli adam tavrıdır, o zaman bir görmeli ne içten gelme sözler bulur! Bu oyuna kalktı mı, bilin ki bir dileği vardır. Amcamın yardımcılarından biri, Mösyö Descoulis’nin krallığın yeniden kuruluşundan beri geçirdiği hayatı pek tatlı anlatır. Onu buraya bir getireyim de dinleyin.”</p>
		<p>Caylus Kontu, “Onun dediklerine bakmayın,” dedi, “öyle küçük adamlar arasında her zaman meslek kıskançlıkları olur.”</p>
		<p>Marki, “Mösyö Descoulis, tarihte adını bırakacak,” dedi. “Rahip de Pradt, Mösyö de Talleyrand, Mösyö Pozzo di Borgo ile birlikte krallığı yeniden kuran odur.”</p>
		<p>Norbert, “Elinden milyonlar geçmiş olan bu adam, buraya gelip babamın bazen pek ileri varan aşağılamalarına nasıl katlanıyor? Anlamıyorum,” dedi. “Geçen gün babam, sofranın bir ucundan öbürüne bağırarak, ‘Azizim Descoulis, sizin dostlarınıza hainlik etmeniz kaçıncıyı buldu?’ diye soruyordu.”</p>
		<p>Matmazel Mole, “Onun hainlik ettiği gerçek mi?” dedi. “Zaten dostlarına hainlik etmemiş kim kaldı?”</p>
		<p>Caylus Kontu, Norbert’e, “Ne?” dedi, “Mösyö Sainclair de buraya geliyor mu? O ünlü özgürlükçünün burada işi ne? Bir de onun yanına gidip konuşayım, konuşturayım; pek zarif, pek zekidir diyorlar.”</p>
		<p>Mösyö de Croisenois, “Bakalım annem onu nasıl karşılayacak?” dedi. “Düşünceleri o kadar aşırı, o kadar mertçe, o kadar bağımsız ki...”</p>
		<p>Matmazel Mole, “Hele sizin bağımsız adama bakın!” dedi, “Mösyö Descoulis’yi yerlere kadar eğilip selamlıyor. Elini öyle bir tutmuş ki, öpecek sandım.”</p>
		<p>Croisenois, “Descoulis’nin iktidarda bulunanlarla arası, sandığımızdan da iyi olmalı!” dedi.</p>
		<p>Norbert, “Mösyö Sainclair buraya, akademiye girebilmek için geliyor,” dedi; “hele bakın, Croisenois, Baron L...’yi nasıl selamlıyor.”</p>
		<p>Mösyö de Luz, “Diz çökse belki bu kadar bayağı olmaz,” dedi.</p>
		<p>Norbert, “Azizim Sorel,” dedi, “siz zeki bir adamsınız, ama buraya dışarıdan geldiniz, size benden öğüt; hiç kimseyi, Tanrı’yı bile, bu büyük şairin selamladığı gibi selamlamayın.”</p>
		<p>Mathilde, Baron Bâton’un geldiğini haber veren uşağın sesini biraz yansılayarak, “Sayın Baron Bâton,” dedi, “en zeki, en zarif adam.”</p>
		<p>Mösyö de Caylus:</p>
		<p>“Bana öyle geliyor ki, uşaklar bile onunla eğleniyor,” dedi. “Baron <em>Bâton!</em><a class="si-noteref" href="#f84" id="ref_f84">84</a> Ne de tuhaf ad!”</p>
		<p>Mathilde, söze karıştı:</p>
		<p>“Geçen gün bize, insanın adından ne çıkar, diyordu. Bouillon<a class="si-noteref" href="#f85" id="ref_f85">85</a> Dükü bir salona ilk geldiğinde, uşak onun adını yüksek sesle bildirince ne tuhaf olur, bir düşünün, benim adıma da daha pek alışılmadı, işte o kadar, diyordu...”</p>
		<p>Julien, kanepenin yanından ayrıldı. Hafif bir alayın o pek hoşa giden inceliklerini pek tadamadığı için şakaya gülemiyor, şakanın da akla uygun olmasını istiyordu. Bu gençlerin konuşmalarında, herkeste görülen birbirini kötüleme isteğinden başka bir şey bulamıyor, o sözlere canı sıkılıyordu. Onun o taşralılara, bir de İngilizlere özgü erdem düşkünlüğü, bu sözlerde bir çekememezlik bile görüyordu; ama bunda kuşkusuz yanılıyordu.</p>
		<p>İçinden, “Kont Norbert’in, albayına yirmi satırlık bir mektup için tam üç taslak yazdığını gördüm,” dedi, “bütün ömründe, Mösyö Sainclair’inkiler gibi bir sayfa yazı yazsa, daha ne ister.”</p>
		<p>Öyle pek önemli bir adam olmadığı için kimsenin dikkatini çekmeden, ayrı ayrı toplanmış konuşanların arasına sokuldu; uzaktan Baron Bâton’u kolluyor, onu bir dinlemek istiyordu. O pek zeki adamın kaygılı bir hali vardı; Julien onun bu halinin ancak üç-dört zarif, iğneli söz bulduktan sonra biraz geçtiğini gördü. “Böylesine bir zekâ, geniş bir alan olmalı ki açılsın!” diye düşündü.</p>
		<p>Baron, öyle kısa nükteler, cinaslar beceremezdi; onun parlak olabilmek için, her biri altışar satırdan kısa olmamak üzere, en aşağı dört cümleye ihtiyacı vardı.</p>
		<p>Julien’in arkasında biri, “Bu adam konuşmuyor, kitabet yarışına girişmiş,” dedi.</p>
		<p>Julien döndü, o sözü söyleyen adamın Kont Chalvet olduğunu öğrenince sevincinden kıpkırmızı oldu. Mösyö Chalvet, çağın en ince adamıdır. Julien onun adına “Sainte-Hélène’in Anıları”nda da, Napoléon’un söyleyip yazdırdığı tarih parçalarında da rastlamıştı. Kont Chalvet, sözünü kısa söyler bir adamdı; ama sözüyle attığı oklar birer şimşek gibi parlar, doğru, canlı, bazen de derin olurdu. Bir iş üzerine edilen söze o karıştı mı, sorun hemen aydınlanmaya yüz tutardı. O işle ilişiği olan birtakım olaylar anlatır, tatlı tatlı dinletirdi. Zaten siyaset işlerinde utanmazlığa varan çiğ çiğ görüşleri vardı.</p>
		<p>Göğsünde üç nişan taşıyan bir beyle hiç kuşkusuz alay ediyor, “Ben bağımsız bir adamım,” diyordu. “Ben bugün, altı hafta önceki düşüncemi değiştirmemiş olmaya borçlu muyum? Borçlu isem, bir düşündüğüm şey artık beni baskısı altına alıyor demektir.”</p>
		<p>Çevresini sarmış olan dört delikanlı, yüzlerini ekşittiler; bu beyler eğlenceli sözden hoşlanmaz. Kont Chalvet, pek ileri gitmiş olduğunu anladı. Çok şükür ki Mösyö Balland gözüne ilişti. Bu Mösyö Balland erdem, namus sözlerini ağzından düşürmez bir hinoğlu idi. Kont Chalvet onunla konuşmaya başladı: Çevresindekiler yaklaştılar, zavallı Balland’ın iyice bir ıslatılacağı belliydi. Mösyö Balland yüzünün çok çirkin, kibarlar çevresindeki ilk adımlarının da anlatılması zor şeyler olmasına rağmen yüce duygulardan ahlaktan dem vura vura çok zengin bir kadınla evlenmişti, bu kadın ölünce, salonlarda pek görünmeyen yine çok zengin bir kadınla evlenmişti. Mösyö Balland’ın yılda altmış bin frank geliri vardır, onun da çevresini “kendine göre” dalkavuklar sarmıştır; ama Mösyö Balland bununla böbürlenmez, gene boynu büküktür. Kont Chalvet ona bütün bunlardan insafsızca söz etti. Az sonra, çevrelerinde toplananlar otuzu buldu. Herkes, çağın umudu olan ağırbaşlı delikanlılar bile gülümsüyordu.</p>
		<p>Julien içinden, “Bu adam Mösyö Mole’e niçin geliyor?” dedi, “Burada herkesin eğlencesi olduğu belli.” Bu işin aslını sorup öğrenmek için Rahip Pirard’ın yanına gitti.</p>
		<p>Mösyö Balland bir yolunu bulup sıvıştı.</p>
		<p>Norbert, “Hele şükür!” dedi, “Babamı kollamaya gelenlerden biri gitti; şimdi yalnız o topal Napier bücürü kaldı.”</p>
		<p>Julien, “İşin aslı yoksa bu mu?” dedi, “Ama öyleyse Marki, Balland’ı niçin evine sokuyor?”</p>
		<p>Somurtkan Rahip Pirard, salonun bir köşesine çekilmiş, uşaklar gelenlerin adını söyledikçe <em>Séville Berberi</em>’ndeki Basile gibi homurdanıyordu:</p>
		<p>“Burası haramiler mağarası mı ne? Her ne ad işitsen, edepsizin teki.”</p>
		<p>Rahip Pirard’ın böyle söylenmesi, kibarlar çevresinin neyi önemsediğini bilmediğindendi. Ama dostları Jansencilerden bu adamlar hakkında öğrendikleri oldukça doğruydu; onların salonlara girip çıkmaları, bütün siyasal partilere de, kendi çıkarlarına da hizmet etmeyi bilmelerindendi. O akşam Rahip, birkaç dakika Julien’in telaşla sorduklarına derdini döke döke karşılık verdi, ama sonra herkes için kötüdür demek zorunda olduğunu görünce, daha fazla günaha girmemek için sustu. Bu öfkeli Jansenci, dünyada Hıristiyanların baş borcu, iyilik edip iyilik söylemek olduğuna da inandığından dünyası cehennem olurdu.</p>
		<p>Julien yeniden kanepeye dönünce Matmazel Mole, “Bu Rahip Pirard’ın ne biçim suratı var?” dedi.</p>
		<p>Julien bu söze sinirlendi, ama Mathilde’e hak da verdi. Mösyö Pirard’ın o salonda bulunan en namuslu adam olduğu hiç su götürmezdi, ama sivilceli suratı, hele şimdiki gibi vicdanının burkusu belirmeye başladığında, pek çirkin şeydi. Julien içinden, “Bir de insanın ne olduğu yüzünden okunur derler!” dedi, “Rahip Pirard’ın en çirkinleştiği zamanlar, ruhunun soyluluğu yüzünden pireyi deve edip vicdan azabı çektiği zamanlardır; oysa hafiye olduğu herkesçe bilinen Napier’nin yüzünde temiz, sakin bir mutluluk var.” Doğrusu Rahip Pirard, partisinin istediği olsun diye pek çok şeye katlanmış, kendine bir uşak tutmuş, üstünü başını da düzeltmişti.</p>
		<p>Julien, salonda garip bir hal sezdi: Bütün yüzler kapıya çevrilivermiş, ortalığı birdenbire bir sessizlik kaplamıştı. Uşaklar, son seçimlerde yaptığı ile herkesin dikkatini üzerine çekmiş olan Baron de Tolly’nin geldiğini haber veriyordu. Julien öne doğru yürüdü, onu iyice gördü. Baron de Tolly bir seçim kurulunun başkanıydı; beceri göstermeye kalkıp, partilerden birinin oy pusulalarını el çabukluğuna getirmiş; bunların yerine sandığa kendi adamlarından birinin adı ile doldurulmuş pusulalar atmıştı. İşi kökünden düzeltiveren bu kurnazlık, seçmenlerden birkaçının gözüne ilişti: Hemen gidip Baron de Tolly’yi övdüler. Bu kötü işten beri herifin rengi bir türlü yerine gelemiyordu. Birtakım sakat düşünceli adamlar, kürek cezası sözü bile ettiler. Mösyö Mole onu soğuk karşıladı. Zavallı baron çabucak sıvıştı.</p>
		<p>Kont Chalvet, “Buradan böyle erken ayrılması gidip Mösyö Comte’u<a class="si-noteref" href="#f86" id="ref_f86">86</a> görmek içindir,” dedi; herkes gülüştü.</p>
		<p>O akşam Mösyö Mole’ün konağını dolduran (Marki’nin yakında başbakanlığa getirileceği söyleniyordu) birkaç sessiz büyük soylu ile çoğu lekeli, ama hepsi de zarif birçok entrikacı arasında bizim küçük Tanbeau da kendini göstermeye çalışıyordu; o gün daha yeni yeni böyle yerlere girebiliyordu. Gerçi ince görüşler, ince düşünceler daha elinden gelmiyordu; ama Tanbeau bu eksiğini, aşağıda da görüleceği üzere, üst perdeden atarak örtmeye uğraşırdı. Julien, içlerinde onun da bulunduğu kimselere yaklaştığı sırada, Tanbeau, “O adama niçin on yıl hapis cezası verilmiyor?” diyordu, “Yılanları zindana atmak gerek; başlarını karanlıkta ezi ezivermeli; yoksa zehirleri kabarır, daha tehlikeli olurlar. O adamı bin écu para cezasına çarptırmaktan ne çıkar? Parası yokmuş, biliyoruz, daha beter olsun; ama partisi parayı verir. Asıl doğrusu ona beş yüz frank para, on yıl da hapis cezası vermekti.”</p>
		<p>Kapı yoldaşının edasındaki, ellerinin, yüzünün hareketlerindeki şiddete hayran hayran bakan Julien, “Bu sözü edilen canavar da kim ola ki?” diye düşündü. Akademi üyesinin gözbebeği yeğeninin küçük, sıska, çekik suratı o anda korkunç denecek kadar çirkindi. Julien, biraz dinledikten sonra, sözü geçen “canavar”ın<a class="si-noteref" href="#f87" id="ref_f87">87</a>, dönemin en büyük şairi olduğunu anladı.</p>
		<p>Julien’in gözleri dolu dolu oldu. “Alçak!” dedi, “Sefil herif! Bu dediklerinin acısını çıkarırım ben senden.” O kadar heyecanlıydı ki, içinde kalması gereken bu sözleri neredeyse yüksek sesle söylemişti.</p>
		<p>“İşte Marki’nin başkanlık ettiği partinin toy gençleri! İftira ettiği o ünlü adam, Mösyö de Nerval’in aşağılık hükümetine değil, birbiri arkasından gelip devrilen şu az çok namuslu hükümetlerden birine kendini satsa nişanlar mı toplamazdı? Parası bol, işi az yerlere mi getirilmezdi?”</p>
		<p>Rahip Pirard, uzaktan Julien’e işaret etti; Mösyö Mole ona bir şeyler söylemişti. Ama o sırada gözlerini eğmiş, bir piskoposun ahlarını vahlarını dinleyen Julien, yakasını kurtarıp da dostunun yanına geldiğinde, ona, o küçük Tanbeau mendeburunun yapışmış olduğunu gördü. Bu edepsiz, Julien’in gördüğü nimeti Rahip Pirard’ dan bilip içinden kin besler, gene de yaranmaya çalışırdı.</p>
		<p>“Ölüm bizi o köhne leşten ne zaman kurtaracak?” Genç edebiyatçının, sesine bir şiddet katarak ilenen bir İsrail peygamberi edası vererek söz ettiği kişi, saygıdeğer Lord Holland idi. Tanbeau’nun biricik erdemi, henüz sağ olan adamların hayatını iyice bilmesiydi; yeni İngiliz kralının saltanatı zamanında iktidara geçmeye heves edebilecek adamların hepsini birer birer sayıp anlatmıştı.</p>
		<p>Rahip Pirard, yandaki salonlardan birine geçti; Julien de arkası sıra gitti.</p>
		<p>Rahip, “Haberiniz olsun, Marki yazıcı takımından hoşlanmaz,” dedi. “Latince bilin, elinizden gelirse Yunanca öğrenin, Mısır tarihini, eski İran tarihini öğrenin, size saygı gösterir, bilgin adam diye sizi korur. Ama Fransızca bir sayfa bile yazı yazayım demeyin; hele bu adamların gözündeki durumunuzdan üstün, ciddi şeyler üzerine yazı yazmaya kalkmayın. Size ‘yazar parçası’ der de kancayı takar. Siz, büyük bir soylunun konağında oturuyorsunuz da, Castries Dükü’nün, d’Alembert ile Rousseau için ne dediğini bilmiyor musunuz? ‘Yılda bin écu bile gelirleri yok, bir de her konuda konuşmaya kalkarlar,’ demiş.”</p>
		<p>Julien içinden, “Okuldaki gibi burada da her şey hemen öğreniliyor,” dedi. Oldukça tumturaklı sekiz-on sayfa yazı kaleme almıştı: Bunda cerrahbaşının hayatını överek anlatıyor, “Beni o adam etti,” diyordu. Julien, “O küçük defteri koyduğum çekmece her zaman kilitlidir,” diye düşündü. Odasına çıktı, defteri yaktı, yeniden salona indi. Parlak dönekler alayı çekilmiş, göğsü nişanlılardan başka kimse kalmamıştı.</p>
		<p>Uşakların her şeyi hazır, kurulu getirdikleri sofranın çevresinde oldukça soylu, oldukça sofu, oldukça yapmacıklı, yaşları otuzla otuz beş arasında, yedi-sekiz kadın vardı. Mareşal de Fervaques’ın parlak karısı, geç kaldığı için özür dileyerek salona girdi. Saat on ikiyi geçmişti; Mareşal’in hanımı gidip Markiz’in yanına oturdu. Julien onu görünce kalbi titredi; bu kadın gözleriyle, bakışıyla Madam de Rênal’i andırıyordu.</p>
		<p>Matmazel Mole’ün yanı hâlâ kalabalıktı. Mathilde oturmuş, ahbaplarıyla birlikte, zavallı Thaler Kontu’yla eğleniyorlardı. Thaler Kontu, her ulusa savaş etsinler diye krallara borç verip para toplamış olmakla ün yapmış Yahudi’nin biricik oğluydu. Yahudi ölmüş, oğluna ayda yüz bin écu gelir ile ne yazık ki pek tanınmış bir ad bırakmıştı. Geçmişi böyle olan bir adamın ya yaradılışında bir yalınlık ya da iradesinde güç bulunmalıdır; yoksa vay haline!</p>
		<p>Ne yapalım ki genç Kont, kendisine dalkavuklarının aşıladığı binbir iddiası olan bir adamdı.</p>
		<p>Mösyö de Cavlus, Thaler Kontu’na, Matmazel Mole’ü istemek dileği de aşılanmış olduğunu söylüyordu. (Yüz bin gümüş lira gelirle dük olacak Croisenois Markisi, Mathilde’e göz atmıştı.)</p>
		<p>Bu söz açılınca Norbert, acır gibi bir tavırla, “Günahına girmeyin, onda dilek milek bulunmaz,” diyordu.</p>
		<p>O zavallı Thaler Kontu’nun belki tek eksiği, isteme gücünden yoksun oluşuydu. Yaradılışının bu yönüyle doğrusu kral olmaya yaraşır biriydi. Hiç durmadan herkese akıl danışır, ama verilen öğütlerin hiçbirini sonuna kadar tutmaya cesaret edemezdi.</p>
		<p>Matmazel Mole’ün dediğine göre, o adamın yalnız yüzü bile, ona bakan kişinin ölesiye neşe duymasına yeterdi. Bu yüz, kaygı ile umutsuzluğun garip bir biçimde birleştiği bir şeydi, ama ara sıra onda bir kafa tutma, şöyle kesip atma hali de görülmez değildi. Fransa’nın en zengin adamına, hele daha otuz altısını bulmamış, boyu bosu yerinde bir delikanlı ise, yakışanı da böyle olmak değil midir? Mösyö de Croisenois ondan söz ederken, “Çekingence küstahtır,” derdi. Caylus Kontu, Norbert, bıyıklı iki-üç genç daha, o akşam onu doyasıya alaya aldılar; kendisi hiç farkına varmadı, saat bire gelinceye kadar oturdu.</p>
		<p>Norbert, “Bu havada o ünlü atlarınızı kapıda mı bekletiyorsunuz?” diye sordu.</p>
		<p>Mösyö de Thaler, “Hayır,” dedi, “bu akşam bekleyen hayvanları yeni aldım, öbürlerinden çok ucuza mal oldu. Sol taraftakine beş bin frank verdim, sağdakini iki bin franka aldım; ama onu yalnız geceleri koştururum ha! Yürüyüşü tıpkı ötekininki gibi.”</p>
		<p>Norbert’in sözü Kont’a, kendi gibi birinde at merakı bulunması gerektiğini, atlarını yağmurda bırakmasının doğru olmadığını hatırlattı. Çıkıp gitti; öbür beyler de, az sonra, onunla alay ederek konaktan ayrıldılar.</p>
		<p>Julien, onların merdivenden inerken hâlâ gülüştüklerini duyunca, “Benim halimin tam tersini görmek de nasip oldu!” dedi. “Benim yılda yirmi Louis altını gelirim yok, saatte yirmi Louis altını geliri olan bir adamın yanına oturdum da onunla alay edildiğini gördüm... Bunu görmek insanda kıskançlık mı kor?”</p>
	</div>
	<div class="si-footnotes">
		<div class="si-footnote" id="f84"><a class="si-backref" href="#ref_f84">84</a><span>. (Fr.) <em>Bâton</em>, baston, değnek demektir. (Ç.N.)</span></div>
		<div class="si-footnote" id="f85"><a class="si-backref" href="#ref_f85">85</a><span>. (Fr.) <em>Boullion</em>, et suyu demektir. (Ç.N.)</span></div>
		<div class="si-footnote" id="f86"><a class="si-backref" href="#ref_f86">86</a><span>. Zamanın en ünlü hokkabazı. (Ç.N.)</span></div>
		<div class="si-footnote" id="f87"><a class="si-backref" href="#ref_f87">87</a><span>. Béranger olsa gerek. Özgürlükçülerin göklere çıkardığı bu şair, 1828’de hem hapis hem para cezasına çarptırılmıştı. (Ç.N.)</span></div>
	</div>
</body>
</html>