<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>12 <span class="inline">Acaba o da bir Danton mu?</span></h2>
		<div class="epigraph">
			<p>“Bugün IV. Henry adıyla Fransa ülkesinde saltanat süren Navarre kralına varmış olan halam güzel Marguerite de Valois’nın yaradılışında başlıca görülen özellik, kaygı ihtiyacı idi. O sevimli kral kızının mayası, kumar ihtiyacıyla yoğrulmuştu; ta on altısından beri kardeşleriyle bir düzüne bozuşup barışmaları hep bu yüzdendir. Bir kız da kumara girişti mi, ortaya en değerli malını, yani adını, bütün ömründe görebileceği saygınlığı komaz da neyi kor?”</p>
			<p class="gap-writer">“IX. Charles’ın Piçi<br/>Angoulême Dükü’nün Anıları”</p>
		</div>
		<p>“Julien’le benim aramda sözleşme imzalamak, noter moter gibi şeyler yok; onunla benim aramda her şey talihe bırakılacak, her şeyde destan kahramanlarına yaraşır bir hal olacak. O, bir de soylu olsaydı, benim aşkım Marguerite de Valois’nın, zamanının en üstün adamı La Mole’ü sevmesinden değişik olmazdı. Bu zamanda saray delikanlıları her davranışlarında uygunluk gözetip biraz aykırı bir işe girişmenin akıllarına gelmesinden bile titriyorlarsa, suç bende mi? Yunanistan’a ya da Afrika’ya kadar gidip gezmek onların gözünde yürekliliğin son derecesi oluyor; buna da kalkışsalar gene sürü halinde kalkışırlar ya! Yalnız kaldılar mı korkuyorlar; karşılarına bir bedevi çıkar da mızrağını saplar diye değil, gülünç oluverirler diye korkuyorlar. Bu korku onları deli ediyor.</p>
		<p>Benim Julien’im ne yapsa hep bir başına yapar. Tanrı onu özene bezene yaratmış! Başkalarından yardım istemek, onlara güvenip iş görmek aklından bile geçmiyor! Başkalarını adam yerine koymuyor, benim onu adam saymam da bunun için.</p>
		<p>O, yoksulluğunun yanı sıra bir soylu olsaydı, benim onu sevmem bayağı bir budalalık sayılır, benim için yalnızca, tam dengini bulamadı derlerdi; ben öyle şeye yanaşmazdım. O zaman benim aşkımda büyük tutkuların asıl niteliğinden, yenilmesi çok zor bir işe girip işin ne olacağını bilmeden atılmak gibi yüreklice bir davranıştan iz bile bulunmazdı.”</p>
		<p>Matmazel Mole’ün zihni bu güzel düşüncelere o kadar dalmıştı ki ertesi gün, farkına varmadan, Croisenois Markisi’ne de, kardeşine de, Julien’i övüp durdu. Övmelerini pek ileri vardırıp o gençlerin canını sıktı. Kardeşi, “O delikanlıdan kendinizi koruyun,” dedi. “Aşırılık var onda; yeniden devrim olursa hepimizin kafasını kestirir.”</p>
		<p>Mathilde karşılık vermedi; kardeşiyle Croisenois Markisi’ni, Julien’in kararlılığından gözleri yılmış diye alaya aldı. İçinden, “Bütün bu sözler beklenmedik bir durumla karşılaşmak, beklenmedik bir şey karşısında ne yapacaklarını bilememek korkusundan geliyor,” dedi.</p>
		<p>“Hep, hep gülünç olma korkusu; ama, beyler, o sizin korktuğunuz canavar 1816’da öldü.”</p>
		<p>Mösyö Mole, “İki parti bulunan bir ülkede gülünçlük kalmaz,” derdi.</p>
		<p>Kızı, bu düşüncesini anlamıştı. Julien’i yerenlere, “Siz, beyler, yaşadığınız sürece korkacaksınız; sonra bir gün bakacaksınız size şöyle diyecekler, ‘Korktuğun kurt değil, kurdun gölgesiydi.’”</p>
		<p>Mathilde biraz sonra onların yanından ayrıldı. Kardeşinin sözü, içini ürpertiyordu; onu bir türlü kafasından çıkaramayıp oldukça meraklandı; ama ertesi gün, o sözü övmelerin en güzeli diye karşıladı.</p>
		<p>“Her türlü kararlılığın öldüğü bu sırada Julien’in kararlılığı, gözlerini korkutuyor. Kardeşimin sözünü, Julien’e anlatırım; bakalım nasıl karşılayacak, ne yanıt verecek. Ama bunu söylemek için, gözlerinin parladığı bir zamanı beklemeli. O zaman yalan söyleyemez.”</p>
		<p>Uzun, belirsiz bir hayalden sonra ekledi, “O bir Danton olur!” dedi. “Ne yapalım! Devrim yeniden başlar. O zaman Croisenois ile kardeşim acaba ne yaparlar? Ne yapacaklarını bilmeyecek ne var? Soylulara yakışacak biçimde boyun eğmekten başka ellerinden ne iş gelir. Koyun kahramanlığı gösterip ses çıkarmadan boğazlarını bıçağa uzatırlar. Benim Julienim ise, kurtulması için bir parçacık umut ışığı görsün, kendini tutuklamaya gelecek Jakoben’in beynini patlatır. O, yaptığına zevksizlik diyecekler diye korkmaz.”</p>
		<p>Bu son söz, Mathilde’i düşüncelere daldırdı; söyledikleri onda hüzünlü anılar uyandırıyor, gene kolunu kanadını kırıyordu. Bu söz Mösyö de Caylus’ün, Mösyö de Croisenois’nın, Mösyö de Luz’ün, kardeşinin alaylarını aklına getiriyordu. O beyler Julien’in sözü açılınca, “Onda gönülsüz, ikiyüzlü bir din adamı hali var,” derlerdi.</p>
		<p>Ama Mathilde’in gözleri gene sevinçle parladı:</p>
		<p>“Onların böyle durmadan alay etmeleri de Julien’in, bu kış gördüğümüz adamların en üstünü olduğunu kanıtlamaz mı? Kusurları varmış, gülünçlükleri varmış, ne çıkar? Onda bir büyüklük var ki işte bu, başkalarına hoşgörü ile davranan o adamlara aykırı geliyor. Evet, yoksul genç, papaz olmak için okuyup çalışmış; onlar süvari bölüğü komutanı, okumaya ihtiyaçları yok; öylesine hayat daha rahat.</p>
		<p>Hep siyah giysiyle geziyor, yüzü de papaz yüzü, öyle olmasa zavallı çocuk acından ölecek. Ama bütün bu eksiklerinin yanı sıra onun erdemleri var, bu erdemler de o adamları yıldırıyor; bu besbelli. Hem onun yüzünde papazlık varsa bile bu, bir an baş başa kaldık mı, kayboluyor. O beyler da zarif, beklenmedik bir söz söylediklerini sanınca, ilk önce Julien’e bakmıyorlar mı? Bunu kaç kez gördüm. Oysa pek iyi biliyorlar ki Julien, kendisine bir şey sorulmazsa ağzını açıp onlara tek söz söylemez. O, ancak benimle konuşuyor, benim yüksek bir ruhum olduğunu sanıyor. Onların karşı koymalarını yanıtlaması da, terbiyesizlik olmasın diye. Hemen işi saygıya döküyor. Benimle saatlerce tartışıyor, biraz karşı koyacak olsam, düşüncelerinin doğruluğundan kuşkuya kapılıyor. Bu kış kurşun atan filan olmadı; herkes ancak güzel sözle dikkat çekmek istedi. Babam üstün bir adamdır. Ailemizin servetini, şanını da çok ileri götürecek; o, Julien’i sayıyor. Ondan başka herkes Julien’e kin duyuyor. Ama kimse onu küçümsemiyor. Belki annemin sofu dostları küçümsüyorsa, işte hepsi o kadar.”</p>
		<p>Caylus Kontu’nun ata pek merakı vardı, ya da kendini öyle göstermek isterdi. Ömrünü ahırda geçirir, bazen yemeğini bile orada yerdi. Bir yandan bu merakı, bir yandan da hiç gülmeme huyu, onu dostları arasında önemli, saygıdeğer bir adam olarak tanıtmıştı. Mathilde’in çevresini çevirenlerin şahini de aslanı da hep oydu.</p>
		<p>Ertesi akşam salonda, Madam Mole’ün koltuğu arkasında toplanınca, Mösyö de Caylus, Croisenois ile Norbert’in de yardımıyla, hemen Mathilde’in Julien hakkında beslediği iyi düşüncelere, karşı çıkmaya başladı; Julien orada değildi; Kont da bu sözü, Mathilde’i görür görmez, damdan düşer gibi açmıştı. Mathilde onun bu ince hesabını hemen anladı, pek hoşlandı.</p>
		<p>İçinden, “Oh, oh!” dedi, “Yılda on altıncık geliri olan, kendilerine ancak bir şey sorarlarsa karşılık verebilen bir adama karşı, onda büyük bir zekâ gördükleri için elbirliği etmişler. Siyah giysisiyle onları korkutuyor. Ya apoleti olsa ne yapacaklar?”</p>
		<p>Mathilde; o akşam her zamankinden daha atılgan, daha parlak bir zekâ göstererek konuşuyordu. Daha ilk saldırılarda Caylus’ü de, yardakçılarını da iğneli, ince alaylarla susturdu. O parlak subayların Julien’e karşı açtıkları alay ateşi kesilince Mathilde, Mösyö de Caylus’e, “Yarın,” dedi, “olur a! Franche-Comté dağları eşrafından biri, Julien’in kendi oğlu olduğunu öğrenip ona, soyluluk belirten bir soyadıyla birkaç bin frank da para verse, altı haftaya kalmaz, Julien de sizler gibi bıyıklarını uzatır; altı aya kalmaz, o da sizler gibi bir süvari bölüğünün başına geçer. O zaman yaradılışındaki büyüklük kimseye gülünç görünmez. O zaman siz, yarın bir dük olacağım diye övünen bey, saray soylularının taşra eşrafından üstün olduklarını söylemekten, bu eski ve boş sözü yinelemekten başka ne yapabilirsiniz? Ya ben, sizi çileden çıkarmak için daha ileri gider de Julien’in asıl babası Napoléon savaşlarında tutsak edilip Besançon’a getirilmiş bir İspanyol düküdür, ölüm döşeğinde bir vicdan azabı duyup onun kendi oğlu olduğunu söylemiş, dersem, ne yapabilirsiniz?”</p>
		<p>Julien’i bir piç sayıp böyle varsayımlara girişmek, Mösyö de Caylus ile Mösyö de Croisenois’ya bir zevksizlik örneği gibi geliyordu. Onlar, Mathilde’in söylediklerinden ancak bunu çıkarabildiler.</p>
		<p>Norbert, kız kardeşinden yılardı, ama onun söyledikleri de o kadar açıktı ki, ağırbaşlı, düşünceli bir tavır takındı. Söylemek zorundayız: Bu tavır, Norbert’in o gülünç, o saf yüzüne pek yakışmıyordu. Birkaç söz söylemeyi gözüne aldı.</p>
		<p>Mathilde, ciddi bir tavırla, “Siz hasta mısınız, dostum?” dedi. “Şaka edilirken böyle ahlak dersi vermeye kalkışmak, doğrusu sağlık belirtisi değil... Siz de mi ahlak dersi vereceksiniz? Yoksa bir valilik mi istiyorsunuz?”</p>
		<p>Mathilde, Caylus Kontu’nun kızgın halini de, Norbert’in öfkesini de, Mösyö de Croisenois’nın o sessiz, tasalı duruşunu da çabucak unuttu. Şimdi ruhunu kaygı verici bir düşünce sarmıştı; onu düşünüp bir karar vermesi gerekiyordu.</p>
		<p>İçinden, “Julien benimle açıkça konuşuyor,” dedi, “o yaşta bir adamın, talihin küçük bir aileden yetiştirip gönlüne bu kadar şaşılası bir tutku vererek büsbütün mutsuz ettiği bir adamın, bir kadın dost edinmeye ihtiyacı vardır. Belki ben onun için öyle bir dost olabilirim, ama onda aşktan hiçbir iz görmüyorum. Yaradılışında böylesine bir ataklık varken, çekinmez, bana âşık olduğunu da söylerdi.”</p>
		<p>Mathilde, kararsızlık, kuşku içindeydi; o andan başlayarak ruhunu kavrayan o kendi kendisiyle tartışması, onun bütün zamanını aldı. Julien’le her konuşmasında yeni yeni kanıtlar bulup çıkarıyordu; bu yüzden Mathilde eskiden sık sık uğradığı iç sıkıntılarından kurtulmuştu.</p>
		<p>Bir gün hükümete geçip rahipler sınıfına büyük iyilikleri dokunabilecek akıllı bir adamın kızı olduğu için, Sacré-Cœur Manastırı’nda, Mathilde’in yüzüne gülmüşler, ona son derece dalkavukluk etmişlerdi. İnsan bir kez bu felakete düştü mü, bir daha avunamaz. O manastırda Mathilde’in kafasına, geçmişinin soyluluğu, zenginliği, daha bilmem ne erdemleri dolayısıyla, herkesten daha mutlu olacağı düşüncesi sokulmuştu. Prenslerin iç sıkıntıları, birtakım deliliklere kalkmaları da hep bu yüzdendir.</p>
		<p>Mathilde de, bu düşüncenin uğursuz etkisinden kurtulamamıştı. Bir insan ne kadar akıllı olursa olsun, daha on yaşındayken manastırdaki herkesin görünüşte pek haklı olan dalkavukça sözlerine kanmaz da ne yapar?</p>
		<p>İçinde Julien’i sevdiği duygusu doğunca, Mathilde de bir daha iç sıkıntısı çekmedi. Bir büyük aşk tutkusu edinmeye karar verdiği için her gün artan bir sevinç duyuyordu. “Bu eğlencenin tehlikeleri de yok değil!” diyordu. “Daha iyi ya! Bin kere daha iyi ya! Yüreğimde aşk tutkusu olmadığı için ömrümün en güzel çağını, on altı ile yirmi yaş arasındaki yılları bunaltıcı bir iç sıkıntısı çekerek geçirdim. En güzel yıllarım geçti bile! En büyük zevkim neydi? Annemin kadın dostlarının saçmalıklarını dinlemek... Onların da 1792’de Coblentz’de ettikleri, bugün söyledikleri bilgiççe sözlere pek uymuyormuş ya!”</p>
		<p>Mathilde bu büyük kararsızlıklar içinde çırpınırken, Julien, kendine çevrilen o uzun uzun bakışlara bir anlam veremiyordu. Kont Norbert’in davranışlarının daha soğuklaştığını, Caylus’ün, Luz’ün, Croisenois’nın kendisine daha tepeden baktıklarını seziyordu. Bunlara alışıktı. Bu gibi belalar, onun başına en çok, toplum içindeki yerine yakışacağından çok zekâ gösterip dikkat çarptığı günler gelirdi. Akşam yemeklerinden sonra o bıyıklı, parlak delikanlılar, Matmazel Mole ile bahçeye çıkarlarken, Julien, doğrusu onların arasına karışmayı pek istemiyordu ama, hem Mathilde’den övgüler görüyor hem de bütün o tavırlar merakını uyandırıyordu.</p>
		<p>“Matmazel Mole’ün bana bir tuhaf baktığından kuşkum yok,” diyordu. “Ama o güzel mavi gözler bana dikilip de en çok kendini vererek baktığında bile, insanın içini okuma isteği, bir soğukkanlılık, bir hırçınlık görülüyor. Bu aşk olabilir mi? O bakışlar Madam de Rênal’inkilere hiç benziyor mu?”</p>
		<p>Bir gün yemekten sonra Julien, bir iş için Mösyö Mole’le birlikte yazı odasına gitmişti; oradan çıkınca hemen bahçeye döndü. Mathilde’in çevresinde toplananlara ansızın yaklaşınca oldukça yüksek sesle konuşulduğunu duydu. Mathilde, kardeşine yükleniyordu. Julien, bu sözler arasında kendi adının da iki kere geçtiğini işitti. Ama o görünür görünmez hemen derin bir sessizlik oldu; yeniden konuşmak için gösterilen çabalar boşa çıktı. Matmazel Mole ile kardeşi o kadar heyecanlıydılar ki başka bir konudan söz açmaları olanaksızdı. Julien, Mösyö de Caylus’ün, Mösyö de Croisenois’nın, Mösyö de Luz’ün ve onların dostlarından başka bir gencin, o akşam kendisini buz gibi soğuk bir davranışla karşıladıklarını gördü. Hemen çekildi.</p>
	</div>
</body>
</html>