<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>45</h2>
		<p>Fouqué’ye, “Rahip Chas-Bernard’ı çağırtmaya kalkarsam ona kötü bir oyun oynamış olurum,” dedi; “zavallının üç gün iştahı kaçar, yemek yiyemez. Ama sen bana, Mösyö Pirard’ın dostlarından, entrikaya kapılmaz bir Jansenci bulmaya çalış.”</p>
		<p>Fouqué, dostunun bu sözü açmasını sabırsızlıkla bekliyordu. Julien, insanın taşrada halkın inançlarına karşı borçlu olduğu görevi uygun bir biçimde yerine getirdi. Kendine günah çıkarıcı olarak bir Jansenci seçmiş olmasına karşın, Rahip de Frilair’in yardımıyla zindanda ruhaniler örgütünden yardım görüyordu; onda girişim düşüncesi biraz daha çok olsaydı, kaçıp kurtulabilirdi. Ama zindanın kötü havası etkisini gösteriyor, düşünme gücünü azaltıyordu. Bunun içindir ki Madam de Rênal’in yeniden gelişi onu umduğundan da çok sevindirdi. Kadın onu kucaklarken, “Benim en büyük görevim sana karşı olandır,” dedi. “Verrières’den kaçtım geldim.”</p>
		<p>Julien, Madam de Rênal’e karşı gururluluğa kalkışamazdı, ona geçirdiği bütün zayıflıkları anlattı. Madam de Rênal ona doğrusu çok iyi bakıyor, ondan hiçbir şey esirgemiyordu.</p>
		<p>Madam de Rênal, akşam hapishaneden çıkar çıkmaz, halasının evine, Julien’e bir ava bağlanır gibi bağlanmış olan papazı çağırttı; bu adamın bütün isteği, Besançon’un yüksek zengin sınıfından kadınların gözüne girmekti; Madam de Rênal onu, gidip Bray-le-Haut Manastırı’nda dokuz günlük bir perhize kolaylıkla razı etti.</p>
		<p>Julien’in bunu duyunca ne kadar sevinip ne çılgınca bir aşk heyecanına kapıldığını hiçbir söz anlatamaz.</p>
		<p>Madam de Rênal, bir yandan avuç dolusu para harcayıp bir yandan da zenginliği, sofuluğuyla ünlü halasının saygınlığından bildiği gibi yararlanarak, Julien’i günde iki kere görmeye izin kopardı.</p>
		<p>Bu haberi duyunca Mathilde’in kıskançlığı artıp neredeyse bir çılgınlık halini aldı. Mösyö de Frilair ona, dostunu her gün bir kereden çok görebilmesine izin verdirecek kadar kurallar dışına çıkamayacağını, zaten bu kadarına sözü geçmeyeceğini açıklamıştı. Mathilde, Madam de Rênal’in en küçük girişimlerini bile öğrenmek için arkasına adam koydurdu. Mösyö de Frilair de kurnaz zekâsının bütün inceliklerini harekete geçirmiş, Mathilde’i Julien’in kendisine yaraşır bir insan olmadığına inandırmak istiyordu.</p>
		<p>Ama Matmazel Mole, bütün bu acılar içinde Julien’i eskisinden de çok seviyor, hemen her gün de kavga ediyordu onunla.</p>
		<p>Julien, bu kadar garip bir biçimde lekelemiş olduğu o zavallı kıza karşı, sonuna kadar bütün gücünü harcayarak efendice davranmak istiyordu; ama her an, Madam de Rênal için duyduğu ateşli aşk daha üstün geliyordu. Birtakım çürük nedenler gösterip Mathilde’i, Madam de Rênal’in masumca gelip gene masumca gittiğine inandırmak istiyor, bunu başaramayınca da içinden, “Artık,” diyordu, “dramın sonu iyice yaklaştı, daha iyi gizleyemiyorsam, bu benim için bir özür sayılabilir.”</p>
		<p>Matmazel Mole, Mösyö de Croisenois’nın öldüğünü haber aldı. Mösyö de Thaler, şu pek zengin herif, Mathilde’in ortadan kaybolması hakkında çirkin sözler çıkartmıştı; Mösyö de Croisenois gidip onu görmüş, bu sözleri yalanlamasını istemişti. Mösyö de Thaler ona, aldığı imzasız mektupları gösterdi; birtakım küçük olayları yan yana getirip birbiriyle açıklıyor, hem o kadar ustalıkla ortaya çıkarıyordu ki, zavallı Marki’nin gerçeği sezmemesine imkân kalmadı.</p>
		<p>Mösyö de Thaler, hiç de ince sayılmayacak birtakım şakalara kalkıştı. Öfkeyle, üzüntüyle sarhoşa dönen Mösyö de Croisenois’nın, bunun üzerine istediği gönül alma isteği o kadar ağırdı ki, zengin Yahudi düelloyu seçti. Bu iş budalalığın üstünlüğüyle sonuçlandı, yani Paris’in sevilmeye en değer adamlarından biri daha yirmi dördüne varmadan dünyaya gözlerini kapadı.</p>
		<p>Croisenois’nın ölümü, Julien’in zayıflamış ruhu üzerinde acayip marazi bir etki bıraktı. Mathilde’e, “Zavallı Croisenois!” diyordu, “Bize karşı doğrusu pek usluca, pek kibarca davrandı; annenizin salonunda ettiğimiz densizlikler yüzünden bana kin bağlayıp bir kavga çıkarması beklenebilirdi; çünkü önce hor bakılan bir insana karşı bağlanacak kin çoğu zaman pek gazaplı olur.”</p>
		<p>Mösyö de Croisenois ölünce, Julien’in, Mathilde’in ilerisi hakkındaki bütün düşünceleri altüst oldu, birkaç gün dil döküp, kıza Mösyö de Luz’e varması gerektiğini kanıtlamaya çalıştı.</p>
		<p>“O sıkılgan bir adamdır, pek Cizvit de sayılmaz,” diyordu; “elbette bir gün o da sıraya karışacaktır. Onda, zavallı Croisenois’da olduğundan daha çok yükselme tutkusu vardır, hem de sürekli bir tutku... Ailesinde düklük falan da yok; bunun için o, Julien Sorel’in duluyla evlenmekte hiçbir zorluk çıkarmaz.”</p>
		<p>Mathilde, soğuk bir tavırla karşılık verdi:</p>
		<p>“Hem de büyük tutkulardan boyunun ölçüsünü almış bir dul... Altı ay sevgiden sonra, sevgilisinin, bütün felaketlerin başı olan bir kadını kendisine tercih ettiğini görüp dünyayı anlamış bir dul...”</p>
		<p>“Haksızlık ediyorsunuz; Madam de Rênal’in buraya gelip gitmesi, Paris’te beni bağışlattırmaya çalışan avukatın çok işine yarar. Böylece avukat benim, öldürmek istediğim kadından hapishanede korunduğumu anlatarak çok etkili sözler söyleyebilir. Bunun çok etkisi olabilir; kim bilir? Belki bir gün de benim bir melodram konusu olduğumu görürsünüz vb. vb.”</p>
		<p>Şiddetli, öç alarak yatıştırılması da olanaksız bir kıskanma, umutsuz bir üzüntünün devamı (Umutsuz, çünkü Julien’in kurtulduğu varsayılsa bile onun gönlünü gene elde etmeye olanak var mı?) o vefasız sevgiliyi, hâlâ, hem de her zamankinden çok sevmenin verdiği utanma duygusu, çektirdiği acı, Matmazel Mole’ü gamlı, kederli bir sessizliğe düşürmüştü; ağzını bıçak açmıyordu. Onu bu halden ne Mösyö de Frilair’in yaltaklanmaları kurtarabiliyordu ne de Fouqué’nin kaba saba, sert açıkgözlülüğü.</p>
		<p>Julien’e gelince o, Mathilde’i görüp rahatsız olduğu anlar bir yana bırakılırsa, ileriyi hemen hiç aklına getirmeden bir aşk hayatı yaşıyordu. Aşk tutkusunun, son dereceyi bulmuş yapmacıklığa gerek görmeyen aşk tutkusunun garip bir etkisi vardır: Madam de Rênal de onun tasasızlığını, tatlı neşesini sanki paylaşıyordu. Julien ona, “Vaktiyle,” diyordu, “Vergy korularında seninle gezerken ne kadar mutlu olabilirdim! Ateşli bir yükselme tutkusu buna engel oldu, benim ruhumu o günlerde hayal dünyalarına sürükleyip götürdü. Dudaklarımın ta yanında duran bu güzel kolu tutup göğsüme bastıracağıma, gelecek günlerin serabı beni senden uzaklaştırıyordu; kocaman bir servet kurmak için atılmam gereken sayısız çarpışmaları, yalnız onları düşünüyordum... Hayır, hayır, siz beni bu hapishanede görmeye gelmeseydiniz ben mutluluk nedir bilmeden ölecektim...”</p>
		<p>Julien’in bu sakin hayatını bozan iki olay oldu. Günah çıkarıcısı, Jansenci olduğu halde Cizvitlerin oyunlarına karışmaktan kendini koruyamamış; kendi de farkına varmadan, onların elinde oyuncak olmuştu.</p>
		<p>Bir gün gelip Julien, intihar günahına, bu pek büyük günaha girmek istemiyorsa, kendini ölüm cezasından bağışlattırmak için, elinden gelen her işe girişmesi gerektiğini söyledi. Rahipler sınıfının, Paris Adalet Bakanlığı’nda büyük bir etkinliği olduğundan, Julien için, kendini bağışlattırmak istiyorsa, kolay bir yol vardı; parlak, herkeslere örnek diye gösterilecek bir biçimde inanç tazelemek...</p>
		<p>Julien, “Parlak bir biçimde!..” diye yineledi. “Siz de mi misyonerler gibi komedi oynamaya kalkıyorsunuz, peder?”</p>
		<p>Jansenci papaz, ağır bir tavırla karşılık verdi:</p>
		<p>“Yaşınız, Tanrı’nın bir lütfu olan sevimli yüzünüz, suçunuzun bir türlü anlaşılamayan nedeni, Matmazel Mole’ün sizin için harcadığı kahramanca çabalar, kısacası her şey, öldürmek istediğiniz kadının size gösterdiği şaşılacak dostluğa kadar her şey, Besançon genç hanımlarının kahramanı olmanıza yardımcı oldu. Onlar sizin uğrunuzda her şeyi, politikayı bile unuttular...</p>
		<p>İnanç tazelemeniz onların gönlünde yankılar uyandırır, derin etkiler bırakır. Sizin dine çok büyük bir yararınız dokunmuş olur; Cizvitler de böyle bir durum karşısında bu yolu tutarlar diye ben çekineyim mi? Onlar o kadar hırslı, o kadar şirrettirler ki kendileriyle ilişkisi olmayan bu işte bile bir kötülük etmenin yolunu bulurlar! Buna meydan vermemeli... Sizin inanç tazelemenizin akıtacağı gözyaşları, Voltaire’in inançsız yazılarının on baskısının bıraktığı parçalayıcı etkisini yok eder...”</p>
		<p>Julien’e bundan daha çok dokunan ikinci olayı Madam de Rênal çıkardı. Tanıdıklarından bilmem hangi entrikacı kadın, o saf, sıkılgan ruhlu kadını kandırmış. Saint-Cloud Sarayı’na gidip kralın ayaklarına kapanmanın boynuna borç olduğunu aklına koymuştu.</p>
		<p>Madam de Rênal, Julien’den ayrılmayı göze almıştı; böyle bir acıya katlandıktan sonra halka maskara olmak, eskiden ölümden bile ağır sayacağı bu hal, ona artık hiç gibi geliyordu.</p>
		<p>“Kralın karşısına çıkar, benim dostum olduğunu açıkça söylerim. Bir adamın, hem de Julien gibi bir adamın hayatı tehlikede olunca öbür düşüncelerin artık ne değeri kalır? ‘Julien, beni öldürmek istediyse, beni kıskandığından istedi,’ derim. Jüri üyelerinin ya da kralın merhametiyle kurtulmuş nice delikanlılar var...”</p>
		<p>Julien öfkeyle, “İkimizi de kepaze mi edeceksin?” diye bağırdı, “Böyle bir işe kalkışmayacağına ya hemen yemin edersin ya da bir daha beni göremezsin, seni hapishaneye aldırtmam, ertesi gün de kendimi öldürürüm. Paris’e gitme düşüncesi senin buluşun değil. Bunu senin aklına hangi entrikacı karı soktu, söyle...</p>
		<p>Bu kısa ömrün sayılı günlerini mutlulukla geçirelim. Kendimizi başkalarından gizleyelim; benim suçumun su götürür yeri yok. Matmazel Mole’ün Paris’te saygınlığı büyüktür, hiç kuşkun olmasın; o, bir insanın yapabileceği her şeyi yapmıştır. Burası taşra, burada zengin, saygı görür kim varsa bana karşı. Senin yapacağın iş, yaşamaları kolay olan o zenginleri, hele siyaset alanında ılıman denenleri büsbütün kızdırır... Maslon’ları, Valenod’ları, onlardan daha iyi binlerce kişiyi kendimize güldürmeyelim.”</p>
		<p>Julien, zindanın kötü havasına dayanamaz olmuştu. Çok şükür ki artık öleceği bildirilen gün, güzel bir güneş, doğayı sevindiriyor, neşelendiriyordu; Julien’in de o gün cesareti pek üstündeydi. Açık havada yürümek ona, uzun zaman denizde kalmış gemicinin karada gezmekten duyduğu zevke benzer bir haz verdi. İçinden, “Her şey yolunda,” dedi, “direncim üstümde.”</p>
		<p>O başın hiçbir zaman, o kesileceği günkü kadar şairane bir görünümü olmamıştı. Vaktiyle Vergy korularında geçirdiği en tatlı anlar, son derece bir şiddetle aklına üşüşüyordu.</p>
		<p>Bütün olay basit bir biçimde, yakışıksız hiçbir şey geçmeden olup bitti; Julien de hiçbir yapmacığa kalkışmadı.</p>
		<p>İki gün önce Fouqué’ye, “Heyecana kapılmayacağıma söz veremem,” demişti; “bu çirkin, nemli zindan da bana ateşli anlar geçirtiyor, kendimi bilmez oluyorum; ama korkma, kimse Julien sarardı diyemez.”</p>
		<p>Son gününün sabahı, Fouqué’nin, Mathilde ile Madam de Rênal’i kentten uzaklaştırması için gerekli önlemler önceden alınmıştı.</p>
		<p>“Onların ikisini bir arabaya bindirirsin,” demişti. “Posta arabacısına söyle, atları hep dörtnala sürsün. İkisi de ya hemen sarmaş dolaş olur ya birbirine kıyasıya kin gösterirler. Her ne olursa olsun, zavallı kadıncağızlar biraz avunup acılarını unuturlar.”</p>
		<p>Julien, Madam de Rênal’e, Mathilde’in oğluna bakmak için yaşayacağına yemin ettirmişti.</p>
		<p>Bir gün Fouqué’ye, “Kim bilir,” demişti, “insanın belki öldükten sonra da birtakım tutkuları vardır. Hani sonsuz dinlenme derler, ben de o sonsuz dinlenme yatağımın, Verrières üstündeki büyük dağın mağarasında olmasını isterim. Sana anlatmıştım, kaç kere o mağarada oturdum, gözlerimi Fransa’nın en zengin illerinin görüntüsüne daldırıp gönlümde yükselme tutkusunun alevini duydum; o zamanlar bende o tutku vardı... Her neyse! O mağarayı severim, filozof ruhlu bir adamın imreneceği bir yer olduğu da yadsınamaz... Besançon’un rahipleri her şeyden para çıkarırlar; işini becermesini bilirsen benim cesedimi onlardan satın alabilirsin...”</p>
		<p>Fouqué, bu elemli işi başardı. Geceyi odasında, dostunun cesedi yanında, bir başına geçiriyordu; birdenbire şaşakaldı: Kapı açılmış, içeri Mathilde girmişti. Oysa daha birkaç saat önce onu Besançon’dan on fersah ötede bırakmıştı. Kızın şaşkın bir bakışı vardı:</p>
		<p>“Onu göreceğim,” dedi.</p>
		<p>Fouqué’nin söz söyleyecek, ayağa kalkacak hali yoktu. Yerde duran lacivert bir kaputu parmağıyla işaret etti; Julien’den ne kaldıysa buna sarılıydı.</p>
		<p>Mathilde diz çöktü. Boniface de La Mole ile Navarra Kraliçesi Marguerite’nin anısı, ona hiç kuşkusuz insan gücünden üstün bir güç vermişti. Titrek elleriyle kaputu açtı. Fouqué gözlerini çevirdi.</p>
		<p>Mathilde’in acele acele odada dolaştığını duydu. Kız mumları yakıyordu. Fouqué kendinde güç bulup da gözlerini kaldırdığında, Mathilde, Julien’in kafasını önündeki küçük mermer masaya koymuş, alnından öpüyordu...</p>
		<p>Mathilde, sevgilisini kendi seçtiği mezara kadar izledi. Tabutun arkasından bir yığın da papaz gitti; kimse bilmiyordu, ama Mathilde de, karalar sarılı bir arabada yapayalnız, sevdiği adamın kesik kafasını dizleri üzerinde taşıdı.</p>
		<p>Jura sıradağlarının en yüksek tepesinde, binlerce mum yakılıp gösterişli biçimde donatılmış o küçük mağaraya gece yarısı varıldı; yirmi papaz, ölüler ayinini yerine getirdi. Cenazenin geçtiği bütün küçük köylerden halk, hiç görülmedik bu garip ayini merak edip alaya takılmışlardı.</p>
		<p>Mathilde, onların arasında uzun yas giysileriyle göründü; dua okunup bittikten sonra da halka binlerce beş franklık serptirdi.</p>
		<p>Fouqué ile yalnız kalınca, sevgilisinin kesik başını kendi eliyle gömeceğini söyledi, bunu yaptı da. Fouqué, acısından deliye dönmüştü.</p>
		<p>Mathilde, bir hayli masraf edip, İtalya’da kabartma heykelli taşlar yaptırıp o vahşi mağarayı bunlarla süsletti.</p>
		<p>Madam de Rênal, verdiği sözü tuttu. Hiçbir biçimde kendini öldürmeye kalkışmadı; ama Julien’den üç gün sonra, o da çocuklarını kucaklarken ölüverdi.</p>
	</div>
</body>
</html>