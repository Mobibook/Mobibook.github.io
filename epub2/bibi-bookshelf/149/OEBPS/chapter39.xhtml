<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>9 <span class="inline">Balo</span></h2>
		<div class="epigraph">
			<p>“Elbiselerin o süsü, ışıkların parlaklığı, güzel kokular; o güzel kollar, pürüzsüz omuzlar; demet demet çiçekler, Rossini’nin ruhu göklere çıkaran havaları; Ciceri’nin tabloları! Ben kendimden geçtim.”</p>
			<p class="gap-writer"><em>Voyages d’Uzeri</em></p>
		</div>
		<p>Mole Markizi, kızına, “Öfkeli gibi duruyorsunuz,” dedi, “haberiniz olsun, bir baloda böyle şeyler iyi görülmez, kabalık sayılır.”</p>
		<p>Mathilde, küçümser gibi bir tavırla, “Öfkeli değilim, başım ağrıyor,” dedi, “burası çok sıcak.”</p>
		<p>Tam o sırada, Matmazel Mole’ün sözünün ne kadar doğru olduğunu kanıtlamak ister gibi, ihtiyar Baron de Tolly bayılıp yere yuvarlandı; kaldırıp dışarı çıkarmak zorunda kaldılar. İhtiyarın kalbi durduğu söylendi; bu, pek kötü olay oldu.</p>
		<p>Mathilde, bu işe hiç ilgi göstermedi. İhtiyarlara, hüzünlü şeyler söyler diye adı çıkmış kimselere bakmamayı kendine huy edinmişti.</p>
		<p>Baron’un kalbi durduğu sözünden kurtulmak için dans etti; düşüvermesi kalp durmasından değilmiş ki; Baron iki gün sonra gene ortaya çıktı.</p>
		<p>Mathilde, bu dansı da bitirince, “Mösyö Sorel hâlâ gelmiyor,” dedi. Onu gözleriyle arıyordu. Başka bir salonda olduğunu gördü. Şaşılacak şey, Julien’in o doğal olan aldırışsızlık, heyecansızlık hali, o İngiliz’e benzemesi geçmiş gibiydi.</p>
		<p>Mathilde içinden, “Kont Altamira ile, bizim idam mahkûmuyla konuşuyor,” dedi. “Gözünde koyu bir ateş var; sanki kendini tanıtmak istemeyen bir kral oğlu hali; bakışlarındaki gurur bir kat daha artmış.”</p>
		<p>Julien, Altamira ile konuşa konuşa, Mathilde’in durduğu yere doğru yürüyordu; Mathilde, gözlerini ayırmadan ona bakıyor, onun yüzünü –bir adamı ölüm cezasına çarpılmak şerefine erdiren yüce erdemleri arar gibi– süzüyordu.</p>
		<p>Julien, Mathilde’in yanından geçerken Kont Altamira’ya, “Evet,” diyordu, “Danton tam bir adamdı.”</p>
		<p>Mathilde, içinden, “Acaba o da bir Danton mu?” dedi, “Ama onun ne kibar bir yüzü var! Danton’un suratı ise korkunç denecek derecede çirkin; yanılmıyorsam Danton kasaplıktan yetişmiş...” Julien daha pek uzaklaşmamıştı. Mathilde onu çağırmaktan çekinmedi.</p>
		<p>“Danton bir kasaptı, değil mi?” diye sordu.</p>
		<p>Bir kızın böyle bir şey sormasını olağanüstü bir ataklık sayıyor, bundan gurur duyuyordu.</p>
		<p>Altamira ile konuşurken gözlerinde parlayan alev hâlâ sönmemiş olan Julien, karşısındakini küçümsediğini pek de gizlemeyerek, “Evet, bazı kimselerin gözünde öyledir,” dedi, “ama ne yazık ki soyluların gözünde, o Méry Jur-Seine’de bir avukattı.”</p>
		<p>Sonra şirretçe bir tavırla ekledi:</p>
		<p>“Yani Matmazel, o da burada gördüğüm senato üyelerinin çoğu gibi başlamış. Gerçi Danton’un, güzeller gözünde pek büyük olan bir kusuru daha varmış: Oldukça çirkinmiş.”</p>
		<p>Julien, bu son sözleri çabuk çabuk, hiç de terbiyelice denemeyecek garip bir tavırla söylemişti.</p>
		<p>Bir an bekledi, başıyla göğsünü, gururlu bir alçakgönüllülük edasıyla hafifçe eğmişti. Sanki şöyle bir şey der gibiydi: “Benim aldığım para, sizin sorduklarınıza yanıt vereyim diyedir; ben de aylığımla geçinen bir adamım.” Gözlerini kaldırıp Mathilde’e bakmaya tenezzül etmiyordu. Mathilde ise güzel gözlerini, her zamankinden fazla açıp Julien’e dikmiş, onun tutsağıymış gibi duruyordu. Sessizlik uzayıp gittiğinden Julien gözlerini kaldırdı, kıza, emir bekleyen bir uşak efendisine nasıl bakarsa öyle baktı. Gözleri Mathilde’in, garip bir bakışla hâlâ kendine dikilmiş kalmış gözleriyle karşılaştı, ama gene de hemen çekilmek istediğini belli ederek uzaklaşıp gitti.</p>
		<p>Mathilde, sonunda daldığı düşten silkinip, “Kendisi gerçekten o kadar güzel olsun da gene kalkıp çirkinliği övsün!” dedi. “Sözü kendine çevirmeye hiç gerek görmüyor. Bir Caylus, bir Croisenois gibi değil. Bu Sorel’de, babamın baloda Napoléon’u taklit ettiği zaman takındığı tavrı andıran bir tavır var.” Danton’u büsbütün aklından çıkarmıştı. “Doğrusu bu akşam içim pek sıkılıyor.” Kardeşini yakalayıp koluna girdi, onu baloda dolaşmaya sürükledi, bu da Norbert’in pek işine gelmedi. Sonra Mathilde, Julien’in idam mahkûmu ile neler konuştuğunu dinlemek istedi.</p>
		<p>Çok kalabalıktı. Ama Mathilde gene onların yanına varabildi; Altamira, iki adım ötede, bir tepsiye elini uzatmış bir bardak dondurma alıyordu. Gövdesi yarı dönük, Julien’e bir şeyler anlatırken kolunun yanında, dondurma almak için uzanmış, sırmalı bir kol gördü. O sırma işleme dikkatini uyandırmıştı; o kolun kimin olduğunu anlamak için iyice döndü. O soylu, o saf bakışlı gözlerde hemen bir küçümseme, bir aşağılama edası belirdi. Oldukça yavaş bir sesle Julien’e, “Şu adamı görüyor musunuz?” dedi; “... elçisi Araceli Prensi. Bu sabah sizin Dışişleri Bakanı Mösyö de Nerval’le görüşüp benim Fransa’dan çıkarılmamı istemiş. İşte bakın şurada vist oynuyor. Mösyö de Nerval, benim teslim edilmeme oldukça gönüllü; çünkü 1816 devriminde bizim ülkeden de iki-üç kişi vardı. Beni kralıma teslim ederlerse, yirmi dört saat geçmez, asılırım. Beni yaka paça edecek olan da şu bıyıklı cici beylerden biri.”</p>
		<p>Julien, yarı yüksek bir sesle, “Alçaklar!” diye bağırdı.</p>
		<p>Mathilde, onların konuştuklarının bir hecesini bile kaçırmıyordu. İç sıkıntısından iz kalmamıştı. Kont Altamira, “O kadar alçak değiller,” dedi. “Size kendi sözümü etmem, amacımı, hayalinizde kolayca yer edecek bir örnekle anlatmak içindi. Hele Araceli Prensi’ne bir bakın; her beş dakikada bir gözleri Toison d’Or nişanında; göğsüne o oyuncağı takabilmiş diye keyfinden geçilmiyor. İşin doğrusunu ararsanız o zavallı, dünyaya geleceği zamanı şaşırmış bir adamdır. Bundan yüz yıl önce Toison d’Or nişanı alabilmek, gerçekten büyük bir şerefti, ama o zaman da Araceli Prensi gibi adamların başının ta üzerinden geçerdi. Bugün, kibarlar arasında o nişana sevinecek olanlar, bu Araceli gibilerdir. Araceli, bu nişanı alabilmek için, bütün bu kent halkını astırmaktan çekinmezdi.”</p>
		<p>Julien, heyecanla, “Öyle bir şey yaparak mı aldı?” diye sordu.</p>
		<p>Altamira, istifini bozmaksızın karşılık verdi:</p>
		<p>“Tam öyle değil; ülkesinde özgürlükçü diye tanınmış otuz kişiyi ırmağa attırdıysa işte o kadar.”</p>
		<p>Julien, gene, “Canavar!” dedi.</p>
		<p>En ateşli bir ilgiyle başını eğen Matmazel Mole, o kadar yakınlaşmıştı ki, güzel saçları hemen hemen Julien’in omzuna değiyordu.</p>
		<p>Altamira, “Siz pek gençsiniz,” dedi. “Benim Provence’ta evli bir kız kardeşim olduğunu söylemiştim; henüz güzel, temiz yürekli, uysal bir kadıncağızdır; bütün görevlerine bağlı, çok iyi bir aile anasıdır; dinini bilir, ama kaba sofuluğu da yoktur.”</p>
		<p>Matmazel Mole, “Kız kardeşinin sözünü de ne diye açtı?” diye düşünüyordu.</p>
		<p>Kont Altamira, konuşmasını sürdürdü:</p>
		<p>“Kız kardeşim mutludur; 1815’te de mutluydu. O zamanlar ben onun Antibes’deki köşküne sığınıp gizlenmiştim; Mareşal Ney’in kurşuna dizildiğini duyunca sevincinden kalkıp oynadı.”</p>
		<p>Vurulmuşa dönen Julien, “Ne diyorsunuz!” dedi.</p>
		<p>Altamira, “Ne yaparsın! Parti anlayışı,” dedi. “Bu XIX. yüzyılda gerçek tutku denen şey kalmadı: Fransa’da insanların bu kadar iç sıkıntısı çekmesi hep bundan. En büyük zulümler işleniyor, ama bu işleri görenler, içlerinde zulmetme gereğini duymuyor.”</p>
		<p>Julien, “Daha kötü ya!” dedi, “İnsan bir kişiye, birkaç kişiye kıymaya kalktı mı, bari bundan zevk duymalı; cana kıymanın bir iyi yanı, haklı gösterecek yanı, olsa olsa bu olabilir.”</p>
		<p>Matmazel Mole, onurunu gözetmeyi unutmuş, Altamira ile Julien’in hemen hemen tam arasına girmişti. Kardeşinin kolunu bırakmamıştı; onun dediğine uymaya alışık olan Norbert, salonun başka bir yerine bakıyor, orada öyle durmasına bahane olsun diye, kalabalıktan geçemiyormuş gibi bir tavır takınıyordu.</p>
		<p>Altamira, “Doğru söylüyorsunuz,” dedi, “bugün her iş, cana kıyma işi bile, zevki duymadan görülüyor, hemen de hatırdan çıkıyor. Ben size bu baloda, adam öldürdükleri için yarın Cehennem’de yanacak belki on kişi gösterebilirim. Ama adam öldürdüklerini kendileri de unutmuşlardır, halk da.<a class="si-noteref" href="#f93" id="ref_f93">93</a></p>
		<p>Çoğu, köpeklerinin bacağı kırılsa, içleri yanıp gözyaşı döker. Ölüp de Père-Lachaise Mezarlığı’na götürüldüler mi, Parislilerin kullandığı o hoş deyimle hani mezarlarına çiçek atılırken, biri çıkar onlarda kahraman şövalyelerin bütün erdemleri bulunduğunu söyler, ağababalarının ağababası IV. Henri zamanında yüce yüce ne işler görmüş, onu anlatır. Araceli Prensi’nin çabası, yardımı boşa çıkar da ben asılmaktan kurtulur, Paris’te paramın zevkini çıkarabilirsem sizi, saygı gören, hiçbir vicdan azabı da duymayan sekiz-on kanlı katille birlikte yemeğe çağırayım. O akşam sofrada kan dökmemiş bir siz bulunacaksınız, bir de ben; ama kan dökücü, Jakoben bir canavar diye küçümsenecek, hemen hemen kin göreceğim; siz de kibarlar arasına yanaşma olarak girmiş bir halk çocuğu diye adam yerine konmayacaksınız.”</p>
		<p>Matmazel Mole, “Çok doğru söylüyorsunuz,” dedi.</p>
		<p>Altamira ona hayretle baktı; Julien bakmaya tenezzül bile etmedi.</p>
		<p>Kont Altamira konuşmasını sürdürdü:</p>
		<p>“Şuna da dikkat edin ki, başına geçtiğim devrimi başaramamış olmamızın biricik nedeni, benim iki-üç kafayı uçurmaya, anahtarı elimde olan bir kasabadaki yedi-sekiz milyonu bize uyanlara dağıtmaya yanaşmayışımdır. Bugün beni astırmak için titreyen, devrimden önce benimle senli benli konuşan kralım, o üç kafayı kestirip kasalardaki parayı dağıttırsaydım bana nişanının birinci rütbesini verirdi; çünkü o işi göze alsaydım devrimi hiç olmazsa yarı başarmış olurduk, ülkede de yasal bir düzen kurulurdu... Dünyanın işi böyledir, sanki bir satranç oyunu...”</p>
		<p>Julien, gözleri parlayarak, “Siz o zaman oyunu bilmiyormuşsunuz,” dedi, “şimdi ise...”</p>
		<p>Altamira hüzünlü hüzünlü karşılık verdi:</p>
		<p>“Şimdi ise o kafaları kestirir de geçen gün dokundurduğunuz gibi bir <em>girondin</em><a class="si-noteref" href="#f94" id="ref_f94">94</a> olmam demek istiyorsunuz, değil mi?.. Hele siz düelloda bir adam öldürün de ondan sonra konuşuruz; düello edip adam öldürmek, cellata öldürtmek kadar çirkin değildir de.”</p>
		<p>Julien, “Bir işin sonuna ermek isteyen, bunun çarelerine de katlanır; ben bir nokta olacağıma güç sahibi bir insan olsaydım, dört kişinin hayatını kurtarmak için üç kişiyi astırmaktan çekinmezdim.”</p>
		<p>Gözlerinde bilincin verdiği, herkesin ne diyeceğine aldırış etmemenin verdiği ateşli pırıltılar vardı; ta yanı başında duran Matmazel Mole’ün gözlerini gördü, bunun üzerine incelikli, terbiyeli bir tavır takınacağına, küçümseyici tavrı daha da arttı.</p>
		<p>Mathilde pek şaşırdı, ama artık Julien’i düşünmemek de elinden gelmedi; kardeşini çekerek öfkeli öfkeli uzaklaştı.</p>
		<p>“Ben punç içip, durmadan dansa kalkmalıyım,” diye düşünüyordu; “adları, giyimleri en ileri erkeklerle dans edip ne olursa olsun herkesi kendime baktıracağım. Hah! Fervaques Kontu küstahı da tam sırasında geldi.” Onun dans çağrısını kabul etti; dansa girdiler. Mathilde, içinden, “Bakalım hangimiz daha çok küstahlık edebiliyoruz?” dedi, “Ama onu söyletmeli de, yoksa alay tam olmaz.” Arası çok geçmedi, öbür dans edenler, oyunlarını büsbütün bırakmamakla kalmayıp kendilerini ileri sürmekten de vazgeçtiler. Kimse, Mathilde’in alaycı nüktelerinden birini bile kaçırmak istemiyordu. Mösyö de Fervaques şaşırıyor, aklına herhangi bir düşünce değil, ancak süslü sözler gelebildiği için yüzünü ekşitip duruyordu. Sinirli olan Mathilde, kıyasıya eziyetten çekinmedi, adamı kendine düşman etti. Sabaha kadar dans etti; çekilip gittiği zaman pek yorgundu. Kalan bir parça gücünü de kendisine hüzün verecek düşüncelere harcıyordu. Julien onu küçümsemişti, ama kendisi onu küçümseyemiyordu.</p>
		<p>Julien, mutluluğun son derecesine varmıştı. Müzik, çiçekler, güzel kadınlar, her yanda gördüğü incelik onu sanki sarhoş etmiş, hele kendi için yüce şerefler, herkes için özgürlük hayalleri kurmak büsbütün coşturmuştu onu.</p>
		<p>Kont’a, “Ne güzel balo!” dedi, “Hiçbir eksiği yok.”</p>
		<p>Altamira, “Var,” dedi, “düşünce eksik.”</p>
		<p>Altamira’nın yüzünde, görgü gereği gizlendiği için daha yaralayıcı olan bir küçümseme belli oluyordu.</p>
		<p>“Siz buradasınız ya. Sayın Kont. Düşünce, gene de devrimci değil mi?”</p>
		<p>“Ben buraya adım Kont Altamira’dır diye çağrıldım. Yoksa sizin salonlarınızda düşünceye karşı kin beslenir. Düşünce denen şey, bir vodvil şarkısında bir nükte olmakla kalırsa, eh, ses çıkarılmaz, ödül de görür. Ama düşünce adamının sözlerinde güç, yenilik bulunursa siz ona utanmazın biri der çıkarsınız. Yargıçlarınızdan biri Courier için öyle demedi mi? Courier’yi de, Béranger’yi de hapse attınız. Sizin ülkenizde kafası değerli olan kim varsa rahipler kurulu ceza mahkemesine gönderiliyor; kibar, efendiden denen kimseler de bunu alkışlıyor.</p>
		<p>Çünkü sizin kokuşmuş toplumunuz, her şeyden çok görgü, incelik gereklerini önemser... Siz hiçbir zaman asker yiğitliğinden öte gidemezsiniz; Murat gibi adamlar yetiştirirsiniz, ama sizden bir Washington çıkmaz. Ben Fransa’da kendini beğenmekten, boş yere koltuk kabartmaktan başka bir şey görmüyorum. Söz söylerken yeni bir şeyler söylemeye kalkışan kişi, ağzından ölçüsüzce bir nükte kaçırdı mı, evin efendisi, namusu iki paralık oldu sanıyor.”</p>
		<p>Julien’i de evine bırakmak üzere yanına almış olan Kont’un arabası, o tam bu sözleri söylerken, La Mole konağının önünde durdu. Julien, o devrimciye gönül vermişti. Altamira ona, hiç kuşkusuz köklü bir inançtan kaynaklanan, çok büyük bir övgüde bulunmuş, “Siz öbür yurttaşlarınız gibi hafiflik eden biri değilsiniz, yarar ilkesinin ne olduğunu anlıyorsunuz,” demişti. Julien de, Mösyö Casimir Delavigne’in <em>Marino Faliero </em>tragedyasını iki gün önce seyretmişti.</p>
		<p>Bizim başkaldırmış halk çocuğu, “Israel Bertuccio, bütün o soylu Venediklilerden daha korkusuz bir adam değil mi?” diyordu, “Oysa o Venediklilerin soy kökenleri 700 yılından, yani Yüce Charlemagne’dan bir yüzyıl önce başlıyor; Mösyö de Retz’in balosunda gördüklerimizin en soylusunun kökeni ise XIII. yüzyıla ya çıkar ya çıkmaz. Ama gene de, pek soylu olan o soylulardan çok, Israel Bertuccio hatırlanıyor.</p>
		<p>Bir devrimci çıkar, toplumsal yaşamın cilvelerinin yarattığı bütün unvanları yok ediverir. Başka bir yerde bakarsın bir adam çıkar, ölüm karşısında gösterdiği gözüpekliğe göre hak ettiği yere birden yükseliverir. Zekânın bile geçersiz kaldığı, etkinliğini yitirdiği dönemler olur.</p>
		<p>Danton, bu Valenod’lar, Rênal’ler arasında dünyaya gelseydi ne olurdu? Belki savcı yardımcısı da olamazdı...</p>
		<p>Ben de neler söylüyorum? Danton bu çağda gelse kendini rahiplere satar, bakan olurdu. Çünkü o yüce Danton da para çalmış. Mirabeau da kendini satmış. Napoléon İtalya’da milyonlar çaldı; çalmasaydı, yoksulluk, Pichegru gibi onu da durduruverirdi. Bir La Fayette hırsızlık etmemiş...”</p>
		<p>Julien, “Çalmak, satılmak gerekli mi?” diye düşündü. Bu soru uzun süre zihnini oyaladı. Gecenin kalan saatlerini, devrim tarihini okumakla geçirdi.</p>
		<p>Ertesi gün kitaplıkta mektupları yazarken, hâlâ Kont Altamira ile konuştuklarını düşünüyordu.</p>
		<p>Uzun uzun hayallere daldıktan sonra, “Doğru,” dedi, “bu İspanyol özgürlükçüleri, birtakım cinayetlere kalkışıp bunlara halkı da bulaştırsalardı, böyle kolayca süpürülmezlerdi. Gururlu, geveze birer çocuk...” Julien birdenbire uykudan uyanmışçasına, “Benim gibi!” dedi. “Ben hayatımda hangi zor işi gördüm de o zavallılar hakkında yargı vermeye kalkıyorum? Onlar, ömürlerinde bir kere olsun, cesaret göstermiş, bu işe hiç olmazsa başlamışlar. Ben sofradan yeni kalkmış, yarın yemek yemeyeceğim diyen bir adam gibiyim; ama bunu biliyorum da gene bugün içimden bir güç, bir neşe duyabiliyorum. Acaba bir büyük işe girişen insan neler hisseder? Büyük işlere girişmek, tabanca çekmeye benzemez ki!..”</p>
		<p>Julien’in bu yüksek düşünceleri, Matmazel Mole’ün ansızın kitaplığa girivermesiyle dağıldı. Yenilmemeyi başarabilmiş Danton, Mirabeau, Carnot gibi insanlara karşı duyduğu hayranlıkla o kadar coşmuştu ki, gözleri Matmazel Mole’e iliştiği halde onu hiç düşünmedi, selamlamadı, sanki görmedi. Koca koca açılmış iri gözleri, onun içeriye girmiş olduğunu fark edince de, bakışlarındaki ateş söndü. Matmazel Mole bunu acı acı sezdi.</p>
		<p>Ondan, Velly’nin <em>Histoire de France</em>’ın (Fransa Tarihi) birinci cildini istedi; bu kitap, en üst raflardan birinde olduğu için Julien gidip büyük merdiveni getirmek zorunda kaldı. Merdiveni getirmiş, çıkıp kitabı bulmuş, Mathilde’e vermişti, ama hâlâ dalgınlığı geçmemişti, kafası onunla ilgilenmiyordu. Böyle dalgın dalgın merdiveni yerine götürürken dirseği, kitaplığın camına çarptı; cam parçalarının yere düşmesinden çıkan gürültüyle kendine geldi. Hemen Matmazel Mole’den özür diledi; terbiyeli olmak istedi, ama daha çoğu elinden gelmedi. Mathilde onu rahatsız ettiğini, onun konuşmaktansa gene az önceki düşüncelerine dalmayı yeğleyeceğini açıkça gördü. Uzun uzun baktıktan sonra ağır ağır çekilip gitti. Julien onun yürümesini seyrediyor, kızın bir gün önce baloya giderken giydiği o ağır giysiyle şimdi giydiği giysi arasındaki karşıtlığı, haz duyarak düşünüyordu. Kızın bir gün önceki yüzüyle şimdiki yüzü arasındaki değişiklik de o derece göze çarpıyordu. Retz Dükü’nün balosunda pek kibirli bakan o kızın, şimdi yalvarır gibi bakışları vardı. Julien, “Gerçekten,” diye geçirdi içinden, “bu siyah giysi endamının güzelliğini daha çok ortaya çıkarıyor. Bir kraliçe gibi duruşu var; ama ne diye böyle yas giysisi giyinmiş? Niçin yas tuttuğunu kalkıp birine sorsam gene bir densizlik yapmış olurum.” Julien’in az önceki derin coşku hali, büsbütün geçmişti. “Bu sabah yazdığım mektupları yeniden gözden geçirmeli; kim bilir kaç sözcük atlamış, kaç kere budalalık etmişimdir.” Mektuplardan birini zorlama bir dikkatle okurken, yanı başında bir ipek hışırtısı duydu; hemen döndü; Matmazel Mole gene gelmiş, masanın iki adım ötesinde durmuş gülüyordu. Böyle bir daha rahatsız edilmek Julien’i kızdırdı.</p>
		<p>Mathilde’e gelince, o kendisinin bu delikanlının gözünde hiçbir şey olmadığını anlayıp üzülmüştü; şimdi gülmesi o üzüntüyü gizleyebilmek içindi, bunu başarmıştı da.</p>
		<p>“Anlaşılan sizi pek ilgilendiren bir şeyi düşünüyorsunuz, Mösyö Sorel. Acaba Kont Altamira’nın Parisimize gelmesine neden olan devrimle ilgili meraklı bir hikâye mi? Ne düşündüğünüzü anlatıverin; pek merak ettim; gerçekten kimseye söylemem!”</p>
		<p>Ağzından çıkan bu söze kendi de şaştı. Demek hizmetinde bulunan bir adama yalvarıyordu! Telaşlandığını gizlemek için, şöyle aldırış etmezmiş gibi, “Her zaman soğukkanlı bir adamsınız,” dedi. “Ne oldu da size böyle Michelangelo’nun peygamberlerini andıran bir hal geldi?”</p>
		<p>Yalnızca kendini ilgilendiren bir şey için böyle sorguya çekilmek, Julien’in onuruna dokundu, gene bütün deliliğini uyandırdı. Gitgide korkunçlaşan bir tavırla birdenbire parladı:</p>
		<p>“Danton, para çaldığına iyi etti mi? Piémont devrimcileri, İspanya devrimcileri birtakım cinayetler işleyip bunlara halkı da bulaştırmalı mıydı? Bütün nişanları, orduda bütün yerleri, değerleri olsun olmasın, adamlarına paylaştırmaları doğru muydu? Nişanları takacak adamlar kralın dönmesinden korkup ona karşı koyamazlar mıydı? Torino hazinesini yağma etmek doğru olur muydu?” Mathilde’e biraz daha yaklaşıp dehşet verici bir halle, “Kısacası, Matmazel,” dedi, “yeryüzünde bilgisizliği de, cinayeti de kaldırmak isteyen adam bir fırtına gibi geçip rastgele kötülük etmeyi gözüne almalı mı?”</p>
		<p>Mathilde korktu, onun bakışlarına dayanamayıp iki adım geriledi. Bir an durup baktı; sonra korkmasından utanıp kaygısız bir tavır takınarak kitaplıktan çıktı gitti.</p>
	</div>
	<div class="si-footnotes">
		<div class="si-footnote" id="f93"><a class="si-backref" href="#ref_f93">93</a><span>. Bu sözleri, hükümete hıncı olan bir adam söylüyor. Moliére’in <em>Tartüf</em>’e yazdığı açıklama. (Ç.N.)</span></div>
		<div class="si-footnote" id="f94"><a class="si-backref" href="#ref_f94">94</a><span>. Büyük Fransız Devrimi sırasında Jirondenlerin partisinden olan. (Ç.N.)</span></div>
	</div>
</body>
</html>