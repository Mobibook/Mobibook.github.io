<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>39 <span class="inline">Düzenbazlık</span></h2>
		<div class="epigraph">
			<p>“Castres 1676 – Yanımızdaki evde bir genç, kız kardeşini vurdu; bu soylu, bundan önce bir adam daha öldürmüş. Babası, üyelere el altından<br/>beş yüz écu dağıttırıp onun başını kurtardı.”</p>
			<p class="gap-writer">LOCKE, <em>Voyage en France</em></p>
		</div>
		<p>Mathilde, piskoposluk sarayından çıkar çıkmaz, hiç duraksamadan, Madam de Fervaques’a bir mektup yazıp bir adamla gönderdi; adını lekeleme korkusu onu bir saniye bile durdurmadı. Rakibi olan kadından, ... Piskoposundan Mösyö de Frilair’e bir mektup koparmasını, bu mektubun Piskopos’un kendi eliyle yazılmış olmasını rica ediyordu. Üstelik Madam de Fervaques’ın kalkıp Besançon’a gelmesi için yalvarıyordu.</p>
		<p>Fouquè’nin sözünü dinlemiş, giriştiği işleri Julien’e açmamak akıllılığını göstermişti. Mathilde’in Besançon’ da bulunması Julien’in kafasını altüst etmeye yetiyordu; bir de bu işleri anlatmasına gerek yoktu. Ölüme yaklaştıkça eskisinden daha çok namuslu olan Julien, artık yalnız Mösyö Mole’ü değil, Mathilde’i hatırlayınca da vicdan azabı duymaya başlamıştı.</p>
		<p>İçinden, “Bu da ne!” diyordu. “Mathilde’in yanında dalıp gittiğim, iç sıkıntısı duyduğum anlar oluyor. O benim için kendini tüketiyor; benden gördüğü ödül de işte bu! Yoksa ben kötü bir insan mıyım?”</p>
		<p>Gözü yukarıda olduğu zamanlar bu soruya pek aldırış etmezdi; o zamanlar onun gözünde, giriştiği işi başaramamaktan başka utanılacak şey yoktu.</p>
		<p>Mathilde’in gönlünde yaktığı ateşin, o sıralar büsbütün görülmedik, büsbütün çılgınca bir hal aldığını seziyor, bu yüzden de onun yanında duyduğu ruhsal sıkıntı bir kat daha artıyordu. Kızın bütün sözleri, hep onu kurtarmak için düşündüğü özverilerle ilgiliydi.</p>
		<p>Matmazel Mole, koltuklarını kabartan bir duygunun verdiği coşkunlukla her türlü gururu unutmuş, hayatının her ânını bir başka kapıya başvurarak geçirmek istiyordu. Ne garip, kendisi için en tehlikeli tasarılar kuruyor, Julien’le konuşurken de hep bunlardan söz ediyordu. Kendilerine bol para dağıttığı için hapishane gardiyanları onun dilediğince davranmasına ses çıkarmıyorlardı. Mathilde’in aklından geçenler, yalnızca adının dillere düşmesine neden olacak özveriler değildi; onun ne halde olduğunu isterse bütün dünya duysundu, umurunda bile değildi. Kralın, dörtnala giden arabası önünde yerlere kapanıp Julien için af dilemek, bin kere ezilmek tehlikesini göze alarak hükümdarın dikkatini çekmeye çalışmak, o coşkun, o korkusuz ruhun kurduğu hayallerin en gariplerindendi. Kralın, yakınındakilerin yardımıyla Saint-Cloud Sarayı’nın bahçelerine girebileceğinden kuşkusu yoktu.</p>
		<p>Julien kendini bunca özveriye değer görmüyordu; işin doğrusu, kahramanlıktan bıkmıştı. Mathilde’in gösterdiği sevgi, basit, saf, neredeyse utangaç denebilecek bir sevgi olsaydı, belki Julien’i de etkilerdi; ama Mathilde’in kibirli, gururlu ruhu, kendini “herkese” gösterme düşüncesinden, gösteriş isteğinden kurtulamıyordu.</p>
		<p>Titremeler geçiriyor, sevgilisinin ölmesinden korkuyor, “Onun ardından ben de yaşamam,” diyordu, gene de hem aşkının gücü, hem de giriştiği işlerin yüceliğiyle herkesi şaşırtmak gereğini duyduğu belliydi.</p>
		<p>Bu kadar özveriye, kahramanca bir özveriye tanık olup da gene içinde bir gönül borcu, bir heyecan duymamak Julien’i sinirlendiriyordu. Ya Mathilde’in zavallı Fouqué’yi sürüklemek istediği delilikleri duysa ne derdi? Fouqué de vefalı bir adamdı ama onun akıllı uslu dar kafası bu işleri bir türlü almıyordu.</p>
		<p>Ama doğrusu Mathilde’in yapmak istediklerinde neyi beğenmediğini, neyi delilik saydığını kendi de pek bilemiyordu; çünkü o da, Julien’i kurtarmak için varını yoğunu vermeye, feleğin bütün mihnetlerine göğüs germeye hazırdı. Mathilde’in ne kadar altın dağıttığını görünce ağzı açık kalmıştı. İlk günler, kızın böyle harcadığı paralar, her taşralı gibi paraya neredeyse tapan Fouqué’de, yılgınlığa benzer bir saygı uyandırmıştı.</p>
		<p>Sonunda Matmazel Mole’ün kurduğu tasarıların boyuna değiştiğini anladı, içine bir rahatlık geldi; yorulup yorulup bir türlü sırrını kavrayamadığı, huyunu pek beğenmediği, ama niçin beğenmediğini de anlayamadığı o kızı ayıplamak için bir söz buldu: “Değişkendi”. Değişken olmakla taşrada en büyük ilenme sayılan “dik kafalı” olmak arasındaki yol pek kısadır.</p>
		<p>Bir gün Mathilde hapishaneden çıkarken, Julien kendi kendine, “Bana karşı bu kadar ateşli bir aşk beslediğini göreyim de gene yüreğim taş gibi kalsın, şaşılacak şey!” dedi, “Daha iki ay olmadı, bu kızı taparcasına seviyordum. Ölümün yaklaşmasının, insanda her şeye karşı ilgiyi söndürdüğünü kitaplarda okumuştum; ama nankör olduğumuzu anlayıp da bir türlü karakterimizi değiştirmemek çok kötü şey! Demek ki ben, yalnız kendini düşünen bir adammışım!” Bu huyunu, en ağır sözlerle başına kakıyordu.</p>
		<p>Gönlünde yükselme tutkusu sönmüştü, ama artık küllenmiş başka bir tutku yeniden ateş almaya başlamıştı; Julien bunu, Madam de Rênal’i öldürmeye kalkmış olmanın verdiği vicdan azabı sanıyordu.</p>
		<p>İşin doğrusu, Julien, Madam de Rênal’e çılgınca tutkundu. Odasında tek başına kalıp rahatsız edilme korkusundan da kurtulunca, kendini, vaktiyle ya Verrières ya da Vergy’de geçirdiği günlerin hayaline bırakıyor, bundan büyük bir haz duyuyordu. Pek çabuk uçuvermiş o zamanların en küçük olayları aklına geldikçe, onların tazeliğine, tadına bir türlü doyamıyor, onlardan bir türlü kendini alamıyordu. Paris’teki başarılarını hiç düşündüğü yoktu; onlardan içi sıkılıyordu.</p>
		<p>Çabucak büyüyüp gelişen bu duyguları, kıskanç Mathilde sezer gibi oldu. Julien’in yalnızlık istediğini, bu yalnızlığın aşkının karşısına yenilmez bir hasım gibi dikildiğini iyice anlamıştı. Bazen korka korka Madam de Rênal’in sözünü ediyor da, Julien’in, o adı duyar duymaz titrediğini görüyordu. Artık Mathilde’in aşkı sınır, ölçü bilmedi.</p>
		<p>Söylediklerine kendi de iyice inanarak, “O ölürse, ardından ben de ölürüm,” diyordu. “Benim durumumda bir kızın, ölüme mahkûm bir âşığı böyle taparcasına sevdiğini görünce Paris salonları halkı kim bilir ne söyler? Benim duygularımın eşini bulmak için ta kahramanlar çağına dönmek gerek: IX. Charles ile III. Henri çağı insanlarının yürekleri işte böyle sevdalarla çarparmış.”</p>
		<p>Sevişmelerinin en ateşli anlarında Julien’in başını göğsünün üzerinde sıkarken, içinden, “Bu baş, bu güzel baş kesilecek mi?” diyordu. Sonra içine mutluluk veren bir yiğitlikle tutuşup ekliyordu: “Bu baş kesilirse, şimdi bu güzel saçları öpen dudaklarım da, yirmi dört saat geçmeden solup donacak!”</p>
		<p>O yiğitlik, o acılı haz saatlerinin anıları onu kırılmaz bir çemberle kuşatıyordu. O yüksek ruhtan şimdiye kadar çok uzak kalmış olan kendini öldürme düşüncesi, sokulduğu bir kafayı bütünüyle eline alan bu düşünce, artık o ruha da girip egemenliğini sürmeye başladı. Mathilde, övünerek, “Hayır,” diyordu, “atalarımın kanı bana gelinceye kadar hiç de soğumamış!”</p>
		<p>Bir gün sevgilisi ona, “Sizden bir şey dileyeceğim,” dedi: “Çocuğunuzu Verrières’de bir sütnineye verin, Madam de Rênal sütnineye göz kulak olur.”</p>
		<p>Mathilde, “Bu söylediğiniz çok ağır bir şey...” deyip sapsarı kesildi.</p>
		<p>Julien hayallerinden silkindi, kızı kolları arasında sıkarak, “Hakkın var,” dedi, “suçum çok büyük, bağışla beni.”</p>
		<p>Mathilde’in gözyaşlarını kuruladıktan sonra gene o düşünceye döndü, ama bu kez işi ustalıkla ilerletmek istedi. Konuşmaya hüzünlü bir felsefe havası vermişti. Kendisi için az zaman sonra kapanıverecek olan gelecekten söz ediyordu.</p>
		<p>“Siz de kabul etmelisiniz ki, büyük aşklar hayatta birer aksamadan başka bir şey değildir, ancak bu aksamaya yalnız üstün ruhlarda rastlanır... Oğlumun ölümü, ailenizin gururu adına, elbette hayırlı bir şey olur; böyle olacağını emir kulları pek iyi anlar. Bir felaket, bir ayıp diye, doğacak o çocuğun dünyadaki nasibi bakımsızlık, hor görülmek olacaktır... Ne zaman olacağını belirtmek istemem, ama o günün geleceğini korkusuzca düşünebiliyorum: Bir gün gelecek, siz benim son öğütlerimi dinleyip Croisenois Markisi’ne varacaksınız.”</p>
		<p>“Ne, böyle lekelendikten sonra mı?”</p>
		<p>“Sizinki gibi bir ad leke tutamaz. Siz dul kalmış bir kadın, bir delinin dulu sayılırsınız, işte o kadar. Daha da ileri gidebilirim: Benim suçum, para için işlenmiş bir suç olmadığından onursuz olduğu söylenemez. Belki o çağda filozof bir yasa yapıcısı da, çağdaşlarının önyargılarını yenip idam cezasını kaldırır. Öyle bir akım olursa, dost bir ağız, beni örnek gösterip, ‘İşte, Matmazel Mole’ün ilk kocası; gerçi bir deliydi ama kötü bir adam, bir alçak değildi. Onun kafasını kesmek anlamsız bir iş oldu,’ diyebilir. O zaman benim anım, hiç de leke gibi görünmez; ama bunun için daha biraz vakit geçmeli... Sizin kibarlar çevresindeki yeriniz, servetiniz, izin verirseniz söyleyeyim, dehanız, sizinle evlendikten sonra Mösyö de Croisenois’yı, kendi kendine yetişemeyeceği büyük bir işin başına geçirebilir. Onun soyluluğu, kahramanlığı var, ama o kadar; bu erdemler, 1729’da bir kimsenin kusursuz bir adam sayılmasına yeterdi, ama aradan yüzyıl geçti, artık çağa uygun görülmüyor, insana boş yere koltuk kabartmaktan başka bir işe yaramıyor. Fransız gençliğinin başına geçebilmek için daha başka şeyler gerekiyor.</p>
		<p>Siz, kocanızı iteceğiniz partiye yaradılışınızdaki dayanıklılıkla, girişkenlikle çok hizmet edebilirsiniz. Siz Chevreuse Düşesi, Longueville Düşesi gibi bir kadın olabilirsiniz... Ama o zaman, benim canım efendim, içinizde yanan yüce ateş biraz soğumuş olur.”</p>
		<p>Kızı hazırlamak için daha birçok cümle sıraladıktan sonra ekledi:</p>
		<p>“Şunu da söylememe izin verin: On beş yıl sonra, siz, bana gönül vermiş olmanızı bir delilik, belki bağışlanabilir bir delilik, herhalde bir delilik sayacaksınız.”</p>
		<p>Birdenbire durup hayallere daldı. Aklına gene, Mathilde’in pek ağrına giden düşünce geldi:</p>
		<p>“On beş yıl sonra Madam de Rênal, benim oğlumu taparcasına sever, oysa siz onu unutmuş olursunuz.”</p>
	</div>
</body>
</html>