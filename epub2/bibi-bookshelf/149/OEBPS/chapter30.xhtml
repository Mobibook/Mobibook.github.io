<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>30 <span class="inline">Büyüklük ardında bir adam</span></h2>
		<div class="epigraph">
			<p>“Artık bir tek soyluluk kaldı, o da dük unvanı; markilik gülünç bir şey; dük sözünü duyunca insanın başı dönüyor.”</p>
			<p class="gap-writer"><em>Edinburgh Review</em></p>
		</div>
		<p>Mole Markisi, Rahip Pirard’ı karşılarken, ilk bakışta büyük bir terbiye eseri gibi görülen, ama anlayanlar için terbiyesizlik olan o büyük soylu yapmacıklarına kalkışmadı. Bu, boşuna zaman geçirmek olurdu; büyük işlerde oldukça ilerlemiş olan Marki’nin ise kaybedilecek zamanı yoktu.</p>
		<p>Altı aydır gerek Kral’a, gerek ulusa yeni bir kabine kabul ettirmek için binbir yola başvurarak çabalayıp duruyordu; bu kabine, iş başına geçince, Mole Markisi’ne karşı olan gönül borcunu göstermek için ona düklük unvanı verecekti.</p>
		<p>Marki, yıllardan beri Besançon’daki avukatından, Franche-Comté’deki davaları hakkında açık ve tam bir rapor istiyorsa da bunu bir türlü elde edemiyordu. O ünlü avukatın ne suçu vardı? İşi kendi anlayamayınca nasıl anlatırdı?</p>
		<p>Rahip Pirard’ın getirdiği küçük kâğıt ise her şeyi aydınlatıyordu. Marki, hatır sormak falan gibi görgü gereği sözleri dört-beş dakikada bitirip, “Sayın rahip,” dedi, “benim rahatlık, genişlik içinde olduğum söylenir, ama ben, doğrusu çok önemli iki küçük şeyle ciddi olarak uğraşmaya zaman bulamıyorum; biri ailem, biri de işlerimdir. Servetimi, büyüklüğün ne olduğunu bilerek yönetirsem çok ileri götürebilirim; zevkime sefama bakarım, bir insan için en önemli şey de budur...”</p>
		<p>Rahip Pirard, akıllı bir adamdı, ama bir ihtiyarın bu kadar açıkça zevk, sefa sözü etmesini duyunca gözleri açılıvermişti. Marki, onun bu sözlere şaştığını görünce, “Yani bence en önemli olan...” dedi. Sözünü bu kadarla kesmedi. “Hiç kuşkusuz,” dedi, “Paris’te çalışma denen şey vardır, ama o, evlerin beşinci katında bulunur; oysa ben birine yaklaştım mı, o adam hemen ikinci katta bir apartman tutar, karısı da bir kabul günü koyar, artık onların işi gücü kibarlaşmak ya da kibar gözükmektir. Karınları doydu mu, bundan başka işleri kalmaz.</p>
		<p>Davalarım için söylemiyorum; onların hepsi için ayrı ayrı her biri için avukatlarım var, ölesiye çalışıyorlar; daha geçen gün bir tanesi veremden gidiverdi. Şöyle toptan işlerim için söylüyorum; benim için bir kâğıt yazarken, yaptığı işi biraz ciddiyetle düşünecek bir adam bulabilmekten, sizi Tanrı inandırsın Mösyö, üç yıldır umudumu kestim. Zaten yol açsın diye anlatıyorum.</p>
		<p>Size saygım, sevgim vardır. Daha ilk olarak konuşmamıza rağmen cesaret edip söyleyeyim, sizi severim. Sekiz bin frank yıllıkla ya da bunun iki katıyla, benim yardımcım olmak ister misiniz? Size bu parayı vermekle, yemin ederim ki kazanmış olurum; günün birinde birbirimizle anlaşamayacak olursak şimdiki yeriniz de yine hazırdır.”</p>
		<p>Rahip buna yanaşmadı; ama o günkü konuşmalarının sonuna doğru Marki’nin gerçekten sıkıntıda olduğunu görünce aklına bir şey geldi:</p>
		<p>“Bizim okulda yoksul bir genç bıraktım,” dedi; “yanılmıyorsam, orada çok eziyet çekecektir. Yalnızca bir papaz olsaydı, şimdiden rahat ederdi.</p>
		<p>Şimdilik Latinceden, İncil’den başka bir şey bilmez, ama günün birinde vaizlik için olsun, müminlere yol göstermek için olsun, yetenekli olduğunu kanıtlaması, olmayacak şey değil. Ne yapacağını bilmem; ama herhalde kutsal ateşten payını alabilir, çok ilerleyebilir. Gerek insanları, gerek işleri sizin gibi gören bir piskoposumuz olsa, o genci onun yanına verirdim.”</p>
		<p>Marki, “Kimin nesidir?” diye sordu.</p>
		<p>“Besançon köylerinden bir kerestecinin oğlu diyorlar, ama bence bir zenginin piçi olmalı. Bir gün imzasız, daha doğrusu sahte imza ile bir mektup aldı, içinde beş yüz franklık bir poliçe vardı.”</p>
		<p>“Anladım, Julien Sorel’den söz ediyorsunuz.”</p>
		<p>Rahip şaşkınlıkla, “Adını nereden biliyorsunuz?” diye sordu; bunu sorduktan sonra da kızardı. Marki, “Orasını söyleyemem,” dedi.</p>
		<p>Rahip, “Onu yardımcı olarak bir deneyin,” dedi, “çalışkan, akıllı gençtir, herhalde denemekten bir şey çıkmaz.”</p>
		<p>Marki, “Bir deneriz,” dedi, “ama polis müdüründen ya da herhangi bir kimseden para alıp burada hafiyeliğe kalkacak bir adam olmasın. Bundan başka bir kaygım yok.”</p>
		<p>Rahip Pirard, Julien’in huyundan, namusundan emin olunabileceğini söyleyince, Marki cebinden bin frank çıkardı ve, “Bunu Julien Sorel’e gönderin, yol harçlığı edip gelsin,” dedi.</p>
		<p>Rahip, “Sizin Paris’te yaşadığınız pek belli,” dedi. “Biz zavallı taşralıları, hele Cizvitlerle dost olmayan rahipleri ezen baskının ne olduğunu bilmezsiniz. Julien Sorel’in yola çıkmasına izin vermezler, kurnazca birtakım bahaneler çıkarırlar, hastadır diye yanıt gelir, mektubun postada kaybolduğu söylenir, daha bin türlü şey uydururlar.”</p>
		<p>Marki, “Ben bakanla konuşur, Piskopos’a mektup yazdırırım,” dedi.</p>
		<p>Rahip, “Bir noktayı unutuyorum,” dedi, “o delikanlı öyle soylu değildir, ama gönlü pek yücedir, onuruna dokunulursa hiçbir işinize yaramaz,<a class="si-noteref" href="#f74" id="ref_f74">74</a> sersemleşiverir.”</p>
		<p>Marki, “Böyle kimseleri severim,” dedi, “onu oğluma arkadaş ederim, yeter mi?”</p>
		<p>Birkaç gün sonra Julien, Châlon’dan postaya verilmiş bir mektup aldı. Bunda kendisi için Besançon tüccarlarından birine para gönderildiği ve hemen yola çıkıp Paris’e gitmesi söyleniyordu. Mektupta uydurma bir imza vardı, Julien yazıyı da tanımıyordu, ama on üçüncü sözcüğün altında bir mürekkep lekesi görünce<a class="si-noteref" href="#f75" id="ref_f75">75</a> titredi: Rahip Pirard ile mektuplarına böyle bir işaret koymaya sözleşmişlerdi.</p>
		<p>Arası bir saat geçmedi, Julien’i piskoposluğa çağırdılar; orada neredeyse babaca bir sevgiyle karşılandı. Monsenyör, Horatius’un mısralarını da söze karıştırarak, Paris’te ereceği yüksek mevkiler için onu ince, zarif sözlerle kutluyor ve Julien’in, teşekkür olarak, işin aslını anlatmasını bekliyordu. Julien bir şey söylemedi, zaten kendisi de bir şey bilmiyordu; onun böyle bir şey söylememesi, Monsenyör’ün gözünde önemini daha da arttırdı. Piskoposluktaki küçük papazlardan biri belediyeye bir mektup yazdı; başkan da, imzalanmış, ama yolcunun adı açık bırakılmış bir yol izin belgesini kendi eliyle getirdi.</p>
		<p>O gece, saat daha on ikiyi bulmadan, Julien, Fouqué’nin evine vardı; dostunun büyük umutlar beslemesine elverişli gibi gözüken bu hal, sessizce düşünen Fouqué’yi sevindireceği yerde şaşkınlığa düşürdü. Hâlâ liberal olan bu seçmen, “Sonunda ne olacak, biliyor musun?” dedi. “Seni hükümette önemli bir göreve getirecekler, öyle bir girişimde bulunacaksın ki, gazeteler seni aşağılayıcı yazılar yazacaklar. Bundan sonra senin adını, seni küçük düşürecek, utandıracak işler arasında duyacağım. Şunu aklından çıkarma: İnsanın, kendi malı olan bir odun işinden yüz altın kazanması, isterse Süleyman Peygamber’in hükümeti olsun, hükümetten kırk bin frank kazanmaktan, sırf para bakımından bile kat kat hayırlıdır.”</p>
		<p>Julien bütün bunları, bir köy burjuvasının dar kafalılığı olarak karşıladı. Artık kendisi de, büyük işler sahnesine çıkabilecekti. Büyük umutlar olsun da, isterse güvenliği olmasın, umurunda değildi. Bu yürek artık açlıktan ölme korkusunu taşımıyordu. Oldukça entrikacı, oldukça ikiyüzlü, ama hepsi de Besançon Piskoposu ve Agde Piskoposu kadar görgülü insanlarla dolu diye göz önüne getirdiği Paris’e gidebilmek mutluluğu onun gözünde her şeyi silip örtüyordu. Dostuna, Rahip Pirard’ın sözünden çıkmayacağını, sanki kişisel iradesi elinden alınmış gibi olduğunu söyledi.</p>
		<p>Ertesi sabah Verrières’ye vardığı zaman, dünyanın en mutlu adamıydı; Madam de Rênal’i görebileceğini umuyordu. Önce ilk koruyucusu Rahip Chélan’ı görmeye gitti. Rahip Chélan onu sert bir yüzle karşıladı ve selamına karşılık vermeden, “Benim size iyilik etmiş olduğumu, bana karşı minnettarlık beslemeniz gerektiğini kabul eder misiniz?” dedi. “Bunu kabul ederseniz yemeğinizi benimle yersiniz, ben size başka bir at buldururum, siz de Verrières’den hemen, hiç kimseyi görmeden, çıkar gidersiniz.”</p>
		<p>Julien, okul tavrıyla, “Duyduk, uyduk,”<a class="si-noteref" href="#f76" id="ref_f76">76</a> dedi. Artık yalnız din bilgisi ve Latince edebiyat sözü ettiler.</p>
		<p>Ata bindi, bir fersah kadar gitti, sonra gözüne bir koru ilişti; çevresine bakındı, görecek kimse yoktu, hemen koruya saptı. Güneş batarken atı bir köylüye verip geri gönderdi. Geç vakit bir köylünün evine girdi, adamı bir merdiven satmaya ve Verrières’ye <em>Cours de la Fidélite</em> üstündeki koruya kadar birlikte gelmeye razı etti.</p>
		<p>Köylü, Julien’den ayrılırken içinden geçirdi:</p>
		<p>“Bilmem bir asker kaçağına mı, yoksa bir kaçakçıya mı uydum? Ama bana ne! Merdiven için iyi para aldım; ben de ömrümde hiç feleğin çemberinden geçmemiş değilim ya!”</p>
		<p>Gece kapkaranlıktı. Saat bire doğru Julien, sırtında merdivenle, Verrières’ye girdi. Mösyö de Rênal’in o güzel bahçelerinden geçen iki duvar arasında yaklaşık iki metre derinlikten akan selin yatağına, fırsat bulur bulmaz indi. İçinden, “Acaba köpekler beni nasıl karşılar?” diyordu. İşin en zor tarafı buydu. Köpekler havladı ve koşarak onun üstüne atıldılar, ama Julien hafiften bir ıslık çalınca köpekler gelip sürtündüler.</p>
		<p>Parmaklıkların hepsi kapalıydı, ama Julien, bir taraçadan öbürüne çıkarak kolayca Madam de Rênal’in yatak odası penceresinin altına kadar geldi; bu oda, bahçe tarafından, yerden iki, en çok üç metre yüksekliktedir.</p>
		<p>Pencerenin tahta kanadında, yürek biçiminde açılmış bir delik vardı; Julien bunu pek iyi hatırladı. Bu deliğin arkasından bir kandil ışığı belirmediğini görünce pek üzüldü.</p>
		<p>“Aman Tanrım!” dedi, “Bu gece bu odada Madam de Rênal yatmıyor mu, yoksa kandil mi sönmüş? Acaba şimdi nerede yatıyor? Mademki köpekler burada, demek kendileri de Verrières’de; ama bu odada karşıma Mösyö de Rênal ya da bir yabancı çıkıverirse ne kepazelik olur!”</p>
		<p>En akıllıca iş, çekip gitmekti; ama böyle bir davranış Julien’e iğrenilecek bir şey gibi geliyordu. “Bir yabancı varsa, merdiveni de bırakır, tabana kuvvet kaçarım; ama bir de onu bulursam, beni kim bilir nasıl karşılar! Vicdan azabı çekiyormuş, sofuluğa düşmüş, bunlar doğru, ama yine de beni düşünüyor. Düşünmese mektup gönderir miydi?” Bunu hatırlayınca kararını verdi.</p>
		<p>Yüreği titriyordu, ama onu görmeden dönmektense ölümü göze almıştı, pencereye küçük çakıltaşları attı; yanıt alamadı. Merdivenini pencerenin yanına dayadı ve çıkıp tahta kanada eliyle, ilkin yavaşça, sonra hızlı hızlı vurdu. İçinden, “Her yer karanlık, ama kafama bir kurşun yiyebilirim,” diye düşündü. Bu düşünce, giriştiği delice işi bir yiğitlik sorunu durumuna getiriverdi.</p>
		<p>“Bu odada bu gece ya kimse yok,” dedi, “ya da içeride biri varsa bile, artık uyanmıştır. Demek artık ondan çekinmeye imkân da, gerek de kalmadı; şimdi öteki odalarda yatanların duymamasına dikkat etmeliyim.”</p>
		<p>İndi, merdiveni tahta kanatlardan birine dayadı, yine çıktı ve elini yürek biçimi delikten sokup, kanadı kapayan çengelin telini buldu; bu işi oldukça çabuk başardı. Teli çekti; kanadın artık serbest kaldığını ve çekilince açıldığını görünce anlatılmakla bitmez bir sevinç duydu. “Bunu yavaş yavaş açmalı, sesimi tanıtmalı.” Kanadı, başı girecek, geçecek kadar açtı; bir yandan da,“Yabancı değil, yabancı değil,” diyordu.</p>
		<p>İçeriye kulak verdi ve odayı kaplayan derin sessizliğin hiç bozulmadığına inandı. Şöminede, kısılmış olsun, bir kandil bile yoktu; bu hiç de hayra alamet değildi.</p>
		<p>“Aman kurşuna dikkat!” Biraz düşündü, sonra parmağıyla cama vurdu. Yanıt gelmedi; daha hızlı vurdu. “Camı kırmak gerekirse ondan da çekinmem; bu işi sonuna kadar götüreceğim.” Artık çok hızlı vuruyordu; zifiri karanlık içinde, odada kımıldanan bir beyaz gölge görür gibi oldu. Biraz sonra hiç kuşkusu kalmadı, ağır ağır ilerleyen bir beyaz gölge gördü. Alnını dayadığı camın öte yanında birdenbire bir yüz belirdi.</p>
		<p>Ürperip biraz geriledi. Ama gece öyle karanlıktı ki, bu kadar yakından gördüğü halde yine o yüz, Madam de Rênal’in midir, değil midir, anlayamadı. O gölgenin bağırıp yardım istemesinden korkuyordu; deminden beri köpeklerin merdivenin çevresinde dolaşıp homurdandıklarını duyuyordu. Oldukça yüksek sesle, “Yabancı değil, benim!” deyip duruyordu. Yine yanıt yok: Beyaz hayalet kaybolmuştu. “Ne olur açın, size söyleyeceklerim var, çok mutsuzum!” Camı kırasıya vuruyordu.</p>
		<p>Bir çıtırtı duyuldu; pencerenin demir sürmesi açılıyordu; Julien camı itip odaya atlayıverdi.</p>
		<p>Beyaz hayalet uzaklaşıyordu; Julien onun kollarını tuttu ve bir kadın olduğunu anladı. Bütün yiğitlik düşünceleri uçuverdi. “Ya oysa, acaba ne der?” Hafif bir çığlık duyup da o kadının Madam de Rênal olduğunu anlayınca, Julien’in ne hale girdiğini düşünün artık.</p>
		<p>Onu kollarının arasında sıktı; Madam de Rênal titriyordu, Julien’i itecek gücü yoktu.</p>
		<p>“Deli misiniz? Ne yapıyorsunuz?”</p>
		<p>Titreyen sesi bu bir-iki sözcüğü bile güçlükle söylüyordu. Julien, onun kızgınlığının, yapmacık bir tavır olmadığını anladı.</p>
		<p>“On dört aydır süren bu acı ayrılıktan sonra sizi görmek istedim.”</p>
		<p>“Çıkın, hemen buradan gidin. Ah! Mösyö Chélan, mektup yazmama niçin izin vermediniz? Şimdi bu felaket başıma gelmezdi.”</p>
		<p>Julien’i kendisinden beklenmeyen bir güçle itti; kesik kesik, “Ben ettiklerime pişman oldum, Tanrım lütfetti de gözümü açtı. Gidin! Gidin!” deyip duruyordu.</p>
		<p>“On dört aylık bu mutsuzluktan sonra sizinle konuşmadan gitmeme imkân mı var? Bütün yaptıklarınızı bilmek isterim. Sizi çok sevdim, benden bu güveni esirgeyemezsiniz... her şeyi öğrenmek isterim.”</p>
		<p>Bu buyurgan tavır, Madam de Rênal’in, bütün kararlarına rağmen yüreğini sarıverdi.</p>
		<p>Julien, onu tutkuyla kucaklamış ve kurtulmak için yaptığı bütün çabalara karşı koymuş olan kollarını gevşetti. Onun bu hareketi, Madam de Rênal’e biraz güven verdi. Julien, “Merdiveni çekeyim,” dedi, “uşaklardan biri gürültüden uyanıp bahçeye çıkarsa merdiveni görmesin, kendimizi ele vermiş oluruz.”</p>
		<p>“Merdiveni almayın, siz çıkın gidin,” dedi. “İnsanların duyup görmesinden bana ne? Sizin bana bu yaptığınızı Tanrı görüyor, beni o cezalandırır. Bir zamanlar size karşı beslediğim, ama artık kurtulduğum duygulardan alçakça yararlanmak istiyorsunuz. Duyuyor musunuz, Mösyö Julien.”</p>
		<p>Julien, gürültü olmasın diye merdiveni yavaş yavaş çekiyordu.</p>
		<p>“Kocan kasabada mı?” diye sordu. Böyle “sen” demesi, Madam de Rênal’e meydan okumak için değildi; yalnızca eski alışkanlıkların etkisiyleydi.</p>
		<p>“Rica ederim benimle böyle konuşmayın, yoksa kocamı çağırırım. Ne olursa olsun deyip sizi kovmamakla çok yanıldım. Size acıyorum...”</p>
		<p>Madam de Rênal, bunu, Julien’in gururuna dokunsun diye söylüyordu, onun pek onurlu olduğunu bilirdi. Julien aralarındaki aşk bağına pek güveniyordu; Madam de Rênal’in onu böyle hoyratça kırıvermesi, senli benli konuşmayı kabul etmemesi Julien’in aşk heyecanını bir ateşli sayıklamaya döndürdü. Madam de Rênal’e ta yürekten gelen, soğukkanlılıkla dinlenmesi pek güç olan bir edayla, “Ya!” dedi, “Demek artık beni sevmiyorsunuz.”</p>
		<p>Madam de Rênal karşılık vermedi; Julien ise acı acı ağlıyordu.</p>
		<p>Gerçekten, söz söylemeye gücü kalmamıştı.</p>
		<p>“Demek ömrümde beni sevmiş biricik insan da beni tümden unuttu! Artık yaşamak neye yarar?”</p>
		<p>Bir erkeğe rastlamak tehlikesi kalmayalı beri bütün cesareti silinivermişti; artık yüreğinden her şey, aşktan başka her şey silinip gitmişti. Uzun süre için için ağladı. Madam de Rênal’in elini tuttu; kadın çekmek istedi ama çırpınma denebilecek birkaç davranıştan sonra Julien’in avucu içine bıraktı. Çok karanlıktı; ikisi de Madam de Rênal’in yatağına oturmuşlardı.</p>
		<p>Julien, “On dört ay önce böyle miydi?” diye düşündü; gözyaşları daha da arttı. “Demek ayrılık insanın bütün duygularını silebiliyor. Ben kalkıp gideyim, daha iyi.”</p>
		<p>Sonunda Julien bu sessizlikten sıkıldı ve hıçkırıkların kestiği, kederden sönmüş bir sesle, “Ne oldu size, lütfen söyleyin,” dedi.</p>
		<p>Madam de Rênal sert bir sesle karşılık verdi; her türlü duygudan uzak, Julien’in başına kakar gibi bir tavrı vardı:</p>
		<p>“Ne olacak!” dedi, “Siz buradan gittiğinizde benim suçlarımı kasabada duymayan kalmamıştı. Sizin davranışlarınızda o kadar ihtiyatsızlık vardı ki! Birkaç gün sonra, benim en üzüntülü bir zamanımda pek saygıdeğer Mösyö Chélan benimle görüşmeye geldi. Uzun süre beni suçlarımı açıklatmaya çalıştı ama ağzımdan tek söz alamadı. Bir gün beni Dijon’a, günah çıkardığım kiliseye götürmeyi akıl etti. Orada cesaret edip sözü kendisi açtı...”</p>
		<p>Gözyaşları, Madam de Rênal’in sözünü kesiyordu:</p>
		<p>“Keşke yerin dibine geçseydim! Her şeyi anlattım. O temiz yürekli adam lütfetti de beni nefretiyle ezmedi. O da benimle üzüldü. O vakitler her gün size uzun uzun mektuplar yazıyor; ama göndermeye bir türlü cesaret edemiyordum; onları sıkı sıkıya saklıyor, pek mutsuzluk duyduğum zaman da odama kapanıp okuyordum. Sonunda Mösyö Chélan o mektupları kendisine vermeme beni razı etti. Birkaçı biraz daha ihtiyatlıca yazılmıştı, onları size göndermiştim; ama siz karşılık vermiyordunuz.”</p>
		<p>“Yemin ederim ki okulda senden bir tek mektup bile almadım.”</p>
		<p>“Aman Tanrım, acaba kimin eline geçti?”</p>
		<p>“Benim çektiğim üzüntüyü bir düşün, seni katedralde gördüğüm günden önce öldün mü, kaldın mı, bilmiyordum.”</p>
		<p>“Tanrı bana acıdı da ben ona karşı, çocuklarıma, kocama karşı ne kadar suçum olduğunu, günahlarımı anladım. Kocam beni hiçbir vakit, o zamanlar sizin beni sevdiğinizi sandığım gibi sevmemişti...”</p>
		<p>Julien onun kollarına atıldı; bunda tasarlanmış hiçbir şey yoktu, kendinden geçmiş gibiydi. Ama Madam de Rênal onu itti ve yine pek zayıflık göstermeden konuşmasını sürdürdü:</p>
		<p>“Benim saygıdeğer dostum Mösyö Chélan, bana, Mösyö de Rênal’le evlenmekle bütün sevgi duygularımı, hem de hayatımı altüst eden o tanışmadan önce bilmediğim sevgi duygularımı bile ancak ona, ancak kocama yöneltmeyi ta başından üzerime almış olduğumu anlattı... Büyük bir özveriyle o pek sevdiğim mektupları Mösyö Chélan’a verdikten sonra hayatım mutluluk içinde değilse bile, oldukça huzur içinde geçti. Bu huzuru bozmayın. Benim için bir dost olun. Dostlarımın en iyisi olun.”</p>
		<p>Julien, onun ellerini öpmeye başladı; Madam de Rênal Julien’in hâlâ ağlamakta olduğunu anladı.</p>
		<p>“Ağlamayın, yüreğimi parçalıyorsunuz... Şimdi de siz söyleyin, siz ne yaptınız?”</p>
		<p>Julien bir şey söyleyemiyordu. Madam de Rênal, “Papaz okulunda nasıl bir hayat geçirdiğinizi bilmek istiyorum, sonra kalkıp gidersiniz,” dedi.</p>
		<p>Julien, neler anlattığını pek düşünmeden, ilkin karşılaştığı sayısız entrikalardan, kıskançlıklardan, danışmanlığa atanmasından, sonra ise hayatının daha bir huzur içinde geçtiğinden söz etti.</p>
		<p>“Sonra,” dedi, “uzun zaman bana hiçbir haber göndermediğiniz halde... Böyle susmanız hiç kuşkusuz bana bugün gördüklerimi, yani beni sevmediğinizi, sizin için büsbütün bir yabancı olduğumu anlatmak içindi...”</p>
		<p>Madam de Rênal onun ellerini sıktı.</p>
		<p>“İşte böyle beni uzun zaman habersiz bıraktıktan sonra bir gün bana beş yüz frank para gönderdiniz.”</p>
		<p>Madam de Rênal, “Hayır, ben size para göndermedim,” dedi.</p>
		<p>“Her türlü kuşkuyu önlemek için Paul Sorel diye imzalanmış. Paris’ten postaya verilmiş bir mektup...”</p>
		<p>Bu mektubun kimden gelebilmiş olacağı üzerine küçük bir tartışma çıktı. Artık aralarındaki duygusal durum değişmişti. Madam de Rênal de, Julien de, farkına varmadan törenli, kurallı tavırlarını bırakmışlar, şefkatli bir dostluk edasıyla konuşuyorlardı. Ortalık koyu karanlık olduğundan birbirlerini görmüyorlardı, ama sesleri her şeyi anlatmaya yetiyordu. Julien kolunu sevgilisinin beline sardı; bu davranış oldukça tehlikeliydi. Madam de Rênal, Julien’in kolunu itmek istediyse de Julien kurnazlık edip ona, hayatının ilgiye değer bir parçasını anlatmaya başladı. Kol sanki unutulup bulunduğu yerde kaldı.</p>
		<p>Beş yüz franklık çekin kimden gelmiş olabileceği üzerine birçok tahminlere girişildikten sonra Julien yine okul hayatını anlatmaya başlamıştı; geçmiş günlerin, şimdi başına gelenle karşılaştırılınca pek ilgisini uyandırmayan geçmiş günlerin sözünü ederken duygularını yenebiliyordu. Bütün dikkati bu gece ziyaretinin nasıl bitebileceği üzerine toplandı. Ara sıra ona yine, kesip atar gibi bir tavırla, “Haydi kalkın gidin,” deniyordu.</p>
		<p>Julien içinden, “Kovulmak benim için ne ağır şey olur! Bütün hayatımı zehirleyebilecek bir acı duymama yeter; bana mektup da yazmaz. Buralara bir daha ne vakit döneceğim Tanrı bilir!” dedi. Şimdi içinde bulunduğu durumun hazzını o andan sonra tadamaz oldu. Taparcasına sevdiği bir kadının yanına oturmuş, onu neredeyse kucaklamıştı; bir vakitler büyük mutluluklar tattığı bir odada, derin bir karanlık içindeydi; sevdiği kadının ağladığını, hem de onun göğsünün hareketinden hıçkırdığını da anlıyordu. Tam böyle bir zamanda, düşüncesizlik edip sakin bir politikacılık göstermeye kalktı; okul bahçesinde, kendisinden güçlü bir arkadaşının kötü bir şakasına uğradığında ne kadar hesaplıca ve sakince hareket ederse, şimdi de öyle sakin ve hesaplı olmak istedi. Sözünü uzatıyor, Verrières’den ayrılalı beri ne kadar acılı bir hayat geçirdiğini anlatıyordu. Madam de Rênal, içinden, “Bir yıldır birbirimizden ayrıyız, ona sevgimizi hatırlatacak hiçbir şey de yoktu, ama o hep Verrières’de geçirdiği güzel günleri düşünmüş; bense onu unutuyordum...” Hıçkırıkları bir kat daha arttı. Julien, anlattıklarının ilgiyle dinlendiğini gördü. Artık son kozunu da oynamak zamanı geldiği anladı: Birdenbire, sözü hiç hazırlamadan, Paris’ten gelen mektuptan söz etti, “Monsenyör Piskopos’a veda ettim,” dedi.</p>
		<p>“Ne? Siz Besançon’a dönmeyecek misiniz? Bizden büsbütün ayrılıyor musunuz?”</p>
		<p>Julien, artık kararını vermiş bir adam tavrıyla, “Evet,” dedi, “hayatımda en çok sevdiğimin bile beni unuttuğu bu yerlerden, bir daha dönmemek üzere ayrılıyorum. Paris’e gidiyorum...”</p>
		<p>Madam de Rênal pek yüksek bir sesle, “Paris’e mi gidiyorsunuz?” diye bağırdı.</p>
		<p>Ağlamaktan boğuklaşmış sesinden, heyecanının son dereceyi bulduğu belliydi. Julien’in böyle bir destek görmeye ihtiyacı vardı. Şimdi girişeceği iş, her şeyi kendine karşı çevirebilirdi; Madam de Rênal’in böyle bağırmasından önce, karanlıkta hiçbir şey görmediği için, sözlerinin nasıl bir etkisi olduğunu da bilemiyordu. Artık duraksamadı; buradan boşu boşuna dönmeyi ömründe onuruna yediremeyeceğini anladığı için heyecanını yenebilmişti. Ayağa kalktı ve soğukkanlılıkla, “Evet, Madam,” dedi, “sizden, bir daha görüşmemek üzere ayrılıyorum, sevinin; hoşça kal.”</p>
		<p>Pencereye doğru birkaç adım attı; camı açmak üzereydi. Madam de Rênal ona doğru koşup kollarına atıldı.</p>
		<p>Böylece üç saatlik bir konuşmadan sonra, ilk iki saatte pek ateşle istemiş olduğu şeye kavuştu. Madam de Rênal, vicdan azabını bir an önce unutup da bu şefkati bir an önce göstermiş olsaydı Julien kutsal bir mutluluk duyabilirdi; ama istediğini elde etmek için büyük bir ustalık gerekmişti, bunun için yalnızca zevk, bir zafer zevki duydu. Julien, sevgilisinin bütün ısrarlarına karşı koyarak, kandili yakmak istedi.</p>
		<p>“Seni görmüş olmaktan bende hiçbir anı kalmasın mı istiyorsun? O senin güzel gözlerinde şimdi hiç kuşkusuz, parlayan aşkı görüp de sevinmeyeyim mi? Ellerinin beyazlığını seyretmekten yoksun mu kalayım? Düşün bir kere: Birbirimizi bir daha kim bilir ne zaman görürüz!”</p>
		<p>Böyle birbirlerinden büsbütün ayrılacakları aklına gelince, Madam de Rênal’in hiçbir şeye olmaz demesine imkân yoktu. Ama Verrières’nin doğu yüzündeki dağın çamları, seher ışıklarıyla çizgilerini belirtmeye başlamıştı. Hazla kendinden geçmiş olan Julien kalkıp gideceğine, Madam de Rênal’e, bütün günü odada saklanıp geçireceğini ve ancak ertesi gece yola çıkacağını söyledi. Madam de Rênal, “Niçin olmasın?” dedi. “Böyle yeniden günaha düştükten sonra ben kendi gözümde bile bir paralık oldum, artık bana mutluluk haram.”</p>
		<p>Julien’i kolları arasında sıktı.</p>
		<p>“Kocam artık eskisi gibi değil, kuşkulanıyor; kendisini oyuncak ettiğimi sanıyor, bana çok kızgın. En ufak bir gürültü duyacak olursa mahvolduğum gündür, kolumdan tuttuğu gibi atar. Benim gibi bir düşküne de böylesi yaraşır ya.”</p>
		<p>Julien, “Mösyö Chélan gibi konuşuyorsun,” dedi, “ben papaz okuluna gitmeden önce, o acı ayrılıktan önce, sen böyle konuşmazdın, o zamanlar beni severdin!”</p>
		<p>Julien bu sözdeki soğukkanlılığın ödülünü gördü. Madam de Rênal, kocasının evde olmasından doğan tehlikeyi çabucak unutup aşkından Julien’in kuşkulanması tehlikesini, kendi gözünde ötekinden çok daha büyük olan bu tehlikeyi düşünmeye başladı. Gün hızla yükseliyor, oda aydınlanıyordu; Julien, sevdiği o biricik kadını, o güzel kadını, daha bir saat önce kahredici Tanrı’nın korkusundan ve görev sevgisinden başka bir düşüncesi olmayan bu kadını kolları arasında, hemen hemen ayaklarının dibinde görünce gururun bütün hazlarını tattı. Bir yıllık sabırdan güç alan erdemli kararlar, onun yiğitliği önünde eriyivermişti.</p>
		<p>Az sonra evde gürültüler başladı; Madam de Rênal, önce aklına gelmeyen bir noktayı hatırlayıp biraz telaşa düştü; dostuna, “Élisa edepsizi şimdi buraya gelir, bu koca merdiveni ne yapacağız? Nereye saklayalım?”</p>
		<p>Sonra birdenbire, neredeyse şen şatır, “Ben şimdi onu tavan arasına götürüveririm,” dedi.</p>
		<p>Julien şaşkınlıkla, “Ama tavan arasına çıkmak için uşağın odasından geçmek gerek,” dedi.</p>
		<p>“Önce koridora bırakır, uşağı da çağırıp bir işe gönderirim.”</p>
		<p>“Uşak koridordan geçerken merdiveni görürse, ne olur ne olmaz, sen bir yalan uyduruver.”</p>
		<p>Madam de Rênal, Julien’i öpüp, “Peki, meleğim,” dedi. “Sen de, ben burada yokken Élisa içeri giriverirse yatağın altına saklanmaya bak.”</p>
		<p>Julien, Madam de Rênal’in böyle birdenbire neşelenmesine şaşmıştı. İçinden, “Demek ki,” dedi, “bir tehlike çıkması onu heyecana düşürmek şöyle dursun, vicdan azabını unutturup neşelendiriyor. Gerçekten üstün kadın! Böyle bir gönülde saltanat sürmek onurlu şey doğrusu!” Julien’in ağzı kulaklarına varıyordu.</p>
		<p>Madam de Rênal merdiveni aldı; bu merdiven onun için gerçekten çok ağırdı. Julien yardıma gidecekti; hiç de güçlü görünmeyen o narin bele, o bedene hayranlıkla bakıyordu; Madam de Rênal birdenbire, hiç yardıma gerek göstermeden merdiveni yakaladı ve bir iskemle kaldırır gibi kaldırıverdi. Çabucak üçüncü katın koridoruna götürdü, duvarın kenarına yatırdı. Uşağı çağırdı, giyinmesine zaman bırakmak için güvercinliğe çıktı. Beş dakika sonra koridora döndüğünde merdiven ortada yoktu. Acaba ne olmuştu? Julien evden çıkıp gitmiş olsaydı, Madam de Rênal bu tehlikeye aldırış bile etmezdi. Ama şimdi ya kocası merdiveni görürse? Bundan, çok kötülükler çıkabilirdi. Madam de Rênal bir o yana, bir bu yana koşuyordu. En sonunda merdiveni buldu; uşak onu tavan arasına çıkarmış, saklamıştı. Eskiden olsa, bu iş Madam de Rênal’i telaşa düşürürdü...</p>
		<p>“Yirmi dört saat sonra, Julien çekip gittikten sonra, ne olursa olsun, bana ne? Ben yine vicdan azapları çekip dünyayı Cehennem gibi görmeyecek miyim?” diye düşündü.</p>
		<p>İçinde belli belirsiz bir duygu, hayata veda etmesi gerektiğini bildirir gibiydi; o da umurunda değildi! Julien’inden bir daha onu görmemek üzere ayrıldığını sandıktan sonra, ona yine kavuşmuş, onu bir kerecik daha görmüştü ya! Hem de Julien’in gelebilmek için yaptıkları, aşkının ne kadar büyük olduğunu göstermiyor muydu?</p>
		<p>Merdiven işini Julien’e anlatırken, “Uşak, böyle bir merdiven bulunduğunu kocama söylerse ben ne diyeyim?” diye sordu.</p>
		<p>Bir an hayale dalarak düşündü:</p>
		<p>“Sana bu merdiveni satan köylüyü ele geçirmeleri hiç değilse yirmi dört saat sürer.”</p>
		<p>Çırpınarak Julien’in kollarına atıldı, onu öperek, “Ölmek! Ah! Böyleyken ölmek!” dedi.</p>
		<p>Sonra güldü:</p>
		<p>“Ama,” dedi, “seni acından öldürmek de doğru değil. Gel; önce seni Madam Derville’in odasına saklayım, orası hep kilitli durur...”</p>
		<p>Koridorun ucuna gitti; bir gelen olmasın diye gözetledi, Julien de koşarak geçti. Madam de Rênal kapıyı kaparken, “Vururlarsa açayım deme,” dedi; “zaten kimse gelip kapıyı vurmaz, belki çocuklar gelir, oyun olsun diye vururlar.”</p>
		<p>Julien, “Çocukları bahçeye, pencerenin altına getir de bir göreyim; onları konuşturuver; pek özledim.”</p>
		<p>Madam de Rênal, “Peki, peki,” deyip uzaklaştı.</p>
		<p>Biraz sonra yine gidip Julien’e portakal, bisküvi, bir şişe de malaga şarabı getirdi; ekmek aşıramamıştı. Julien, “Kocan ne yapıyor?” diye sordu.</p>
		<p>“Köylülerle alım satım işleri tasarlayıp yazıyor.”</p>
		<p>Saat sekizi bulmuş, evde gürültüler artmıştı. Madam de Rênal’i göremezlerse her yerde aramaya kalkarlardı; Madam de Rênal, Julien’i bırakıp inmek zorunda kaldı. Biraz sonra yine geldi. Bütün önlemlere kafa tutar gibi Julien’e bir fincan kahve getirmişti; o aç kalacak diye üzülüyordu. Kahvaltıdan sonra çocukları bahçeye çıkarıp Madam Derville’in odasının penceresi altına getirdi. Julien çocukları büyümüş gördü, ama onları değişmiş, bayağılaşmış buldu, belki de kendi düşünceleri değişmişti.</p>
		<p>Madam de Rênal çocuklara Julien’in sözünü açtı. En büyük oğlu eski eğitmenden sevgi ve özlemle söz ediyordu, ama iki küçük, onu hemen hemen unutmuşlardı.</p>
		<p>Mösyö de Rênal o sabah evden çıkmadı; evin içinde bir yukarı çıkıyor, bir aşağı iniyor, köylülerle pazarlık edip onlara o yılın patates ürününü satmaya çalışıyordu.</p>
		<p>Madam de Rênal öğlene kadar bir fırsat bulup Julien’le konuşamadı. Öğlen olup da yemek gelince, bir tabak sıcak çorba aşırıp ona götürmeyi aklına koydu. Elinde tabağı sakına sakına taşıyarak, Julien’in bulunduğu odaya sessizce yaklaştığı sırada, sabahleyin merdiveni saklamaya çalıştığı uşakla yüz yüze geldi. Uşak da koridorda sessizce yürüyordu; çevreyi dinler gibiydi. Hiç kuşkusuz Julien odada dikkatsizlik edip hızlı yürümüştü. Uşak biraz sıkılarak uzaklaştı. Madam de Rênal, hiç gözü yılmadan Julien’in odasına girdi; uşakla karşılaştığını anlatınca Julien titredi. Madam de Rênal, “Sen korkuyorsun,” dedi, “ben, gözlerimi bile kırpmadan, dünyanın bütün tehlikelerine göğüs gerebilirim. Benim korktuğum bir tek şey var, o da, sen gittikten sonra benim burada yalnız kalacağım saat...”</p>
		<p>Bunu söyleyip koşarak gitti.</p>
		<p>Julien, içi coşarak, “Bu yüksek ruhlu kadının gözünde, vicdan azabından başka korkulacak şey mi var?” dedi.</p>
		<p>Sonunda akşam oldu. Mösyö de Rênal <em>casino</em>’ya gitti.</p>
		<p>Karısı fena halde başı ağrıdığını söyleyip odasına çekildi; Élisa’yı başından savdı ve hemen kalkıp Julien’in kapısını açtı.</p>
		<p>Julien acından bayılacak hale gelmişti. Madam de Rênal kilere, ekmek getirmeye gitti. Julien bir çığlık işitti. Madam de Rênal döndü ve anlattı: Kiler odasına ışıksız gitmiş, ekmek bulunan dolaba yaklaşmış, elini uzatınca bir kadın koluna değmişti. Julien’in işittiği çığlığı koparan Élisa idi.</p>
		<p>“Orada ne işi varmış?”</p>
		<p>Madam de Rênal ilgisiz bir tavırla, “Ne yapacak?” dedi, “Ya tatlı çalıyor ya da bizi kolluyordu... Çok şükür ben bir börekle bir koca parça da ekmek buldum.”</p>
		<p>Julien, Madam de Rênal’e önlüğünün ceplerini göstererek, “Bunlar da ne?” dedi.</p>
		<p>Madam de Rênal, yemekten beri ceplerinin ekmek dolu olduğunu unutmuştu.</p>
		<p>Julien onu, en ateşli tutkuyla kollarında sıktı; onu hiç bu kadar güzel görmemişti. İçinden hayal meyal, “Paris’te bile,” diyordu, “bundan gönlü daha yüce biri bulunamaz!” Madam de Rênal’de böyle işlere alışmamış bir kadın acemiliği, hem de yalnız büsbütün başka cinsten, doğrusu korkunçlukları da başka tehlikeden, yalnız onlardan korkan bir insanın gerçek korkusuzluğu vardı.</p>
		<p>Julien iştahla yemeğini yer, ciddi şeyler konuşmaktan nefret eden sevgilisi de bu yemeğin hafifliğinden gülerek söz ederken oda kapısı hızla sarsıldı. Mösyö de Rênal gelmişti.</p>
		<p>“Kapıyı niçin kilitledin?” diye bağırıyordu.</p>
		<p>Julien hemen kanepenin altına sokuluverdi.</p>
		<p>Mösyö de Rênal içeri girince, “Bu da ne demek?” dedi, “Soyunmamışsınız, yemek yiyorsunuz, ama kapıyı kilitlemişsiniz.”</p>
		<p>Başka bir gün olsaydı, Madam de Rênal, kocalık hakkının verdiği sertlikle sorulan bu soru karşısında telaşa düşerdi; ama şimdi kocasının, bir parça eğilecek olsa Julien’i görebileceğini biliyordu. Çünkü Mösyö de Rênal, kanepenin karşısında, az önce Julien’in oturduğu iskemleye çöküvermişti.</p>
		<p>Baş ağrısı her şeyi örtmeye yetti. Mösyö de Rênal de, <em>casino</em>’da bilardo oynayıp kazandığını, “Doğrusu tam on dokuz franklık bir parti!”, uzun uzun anlatmaya başladı; tam o sırada Madam de Rênal’in gözüne, şuracıkta, üç adım ötede, bir iskemle üzerinde Julien’in şapkası ilişti. Soğukkanlılığı bir kat daha arttı; soyunmaya başladı ve bir yol kocasının arkasına geçip giysisini şapkanın bulunduğu iskemleye attı.</p>
		<p>Mösyö de Rênal, sonunda çıkıp gitti. Madam de Rênal de Julien’den, okulda geçen günlerini bir daha anlatmasını istedi. “Dün seni dinlemiyor, seni savmak için cesaret bulmaya, bu işe kendini razı etmeye çalışıyordum.”</p>
		<p>Madam de Rênal baştan aşağı ihtiyatsız kesilmişti. Pek yüksek sesle konuşuyorlardı; saat iki sularında kapıya hızla vurulduğunu duyup sustular. Yine Mösyö de Rênal gelmişti.</p>
		<p>“Kapıyı çabuk açın, evde hırsız var!” diyordu; “Saint-Jean bu sabah onların merdivenini bulmuş.”</p>
		<p>Madam de Rênal, Julien’in kollarına atılıp, “Artık her şey bitti,” dedi. “Şimdi ikimizi de öldürecek, hırsız girdiğine inanmaz; ben senin kollarında öleceğim, böyle ölüm bana, hayatımda bulduğumdan çok daha büyük bir mutluluk verecek.”</p>
		<p>Dışarıda öfkelenen kocasına karşılık bile vermiyor, ateşle Julien’i kucaklıyordu.</p>
		<p>Julien ona buyururcasına bakarak, “Stanislas, anasız mı kalsın?” dedi. “Ben tuvalet odası penceresinden atlar, bahçeden kaçarım, köpekler beni tanıdı. Sen benim üstümden çıkardıklarımı bir paket yap, bir fırsat bulur bulmaz bahçeye fırlatırsın. Bırak kapıyı kırıp girsin. Sakın anlatmaya kalkma. Buna izin veremem; istediği kadar kuşkulansın, bilmesinden iyidir.”</p>
		<p>“Ama atlarken ölüverirsen!”</p>
		<p>Madam de Rênal’in biricik yanıtı bu oldu; bundan başka da bir kaygısı yoktu.</p>
		<p>Julien’le birlikte tuvalet odasının penceresine gitti; sonra onun giysilerini sakladı. Sonunda kocasına kapıyı açtı; Mösyö de Rênal öfkeden köpürüyordu. Hiçbir şey söylemeden odayı, tuvalet odasını araştırdı ve çıkıp gitti. Julien kendine atılan paketi yakaladı ve hemen bahçenin öbür ucuna, Doubs tarafına koşmaya başladı.</p>
		<p>Koşarken kulağının dibinde bir kurşun ıslığı, sonra da bir tüfek sesi işitti:</p>
		<p>“Mösyö de Rênal değil,” dedi, “o böyle silah çekemez.” Köpekler yanında sessizce koşuyordu; ikinci bir kurşun onlardan birinin ayağına gelmiş olacak ki hayvan acı acı bağırmaya başladı. Julien bir taraçanın duvarından atladı, saklanıp elli adım kadar ilerledi, kaçmak için başka bir yol tuttu. Birtakım seslerin birbirlerini çağırdığını duydu, biri tüfek atıyordu; bunun, düşmanı olan uşak olduğunu iyice gördü; bahçenin öbür ucunda da bir çiftçi çıkmış ateş ediyordu, ama Julien çoktan Doubs kıyısına varmış, giyiniyordu.</p>
		<p>Bir saat sonra Verrières’den bir fersah ötede, Cenevre yolundaydı. “Kuşkulanırlarsa,” dedi, “beni Paris yolunda ararlar.”</p>
	</div>
	<div class="si-footnotes">
		<div class="si-footnote" id="f74"><a class="si-backref" href="#ref_f74">74</a><span>. Stendhal’in eki: “Rahip Pirard ile olan konuşmaları, bu ciheti göz önünde tutarak düzeltmek gerek. Aceleciliğim beni bu yanılgıya düşürdü.” (Ç.N.)</span></div>
		<div class="si-footnote" id="f75"><a class="si-backref" href="#ref_f75">75</a><span>. Romanın bugün basılan biçiminde de işaret, mürekkep lekesi değil, yapraktır. Ama Stendhal, Bucci’nin sakladığı nüshada, bunu değiştirmiş, neden olarak da şunu göstermiştir. “Mektubu açacak hafiyenin yaprağı yeniden yerine koymaması olasılığı vardır.” (Ç.N.)</span></div>
		<div class="si-footnote" id="f76"><a class="si-backref" href="#ref_f76">76</a><span>. “Duyduk, uyduk” daha çok tekke dili oluyor. Semi’na ve ata’na belki daha iyi olurdu. Fransızcası: <em>Entendre c’est obéir</em>. (Ç.N.)</span></div>
	</div>
</body>
</html>