<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>15<span class="inline">Horoz ötünce</span></h2>
		<div class="epigraph">
			<p>“<em>Amour en Latin faict amor;</em></p>
			<p><em>Or donc provient d’amour la mort,</em></p>
			<p><em>Et, par avant, soulcy qui mord,</em></p>
			<p><em>Deuil, plours, piéges, forfaitz, remords,</em>”<a class="si-noteref" href="#f30" id="ref_f30">30</a></p>
			<p class="gap-writer">BLASON D’AMOUR</p>
		</div>
		<p>Julien kendisini pek usta sanırdı, ama onda bir parçacık ustalık olsaydı, Verrières’ye gidip geldiğinin ertesi günü bu uzaklaşmasının bıraktığı etkiyi görüp buna sevinirdi. Onun böyle ortadan çekilmesi bütün toyluklarını unutturmuştu. O gün pek somurttu; akşama doğru aklına gülünç bir şey geldi ve bunu, eşi az görülür bir küstahlıkla, Madam de Rênal’e açtı.</p>
		<p>Bahçeye daha yeni çıkmışlardı; ortalığın iyice kararmasını beklemeden Julien ağzını Madam de Rênal’in kulağına yaklaştırdı ve hareketiyle onu fena halde lekeleyebileceğini düşünmeden, “Madam,” dedi, “bu gece saat ikide odanıza geleceğim, size söyleyeceklerim var.”</p>
		<p>Julien bu isteğinin kabul edilmesinden korkuyordu; bu gönül avcılığı rolü ona o kadar ağır geliyordu ki, kendini yalnızca gönlünün eğilimine bırakabilse birkaç gün odasında kalır, hanımların gözüne görünmezdi. Dünün ukalaca hareketi yüzünden, ondan önceki gün kazandıklarının hepsini bozduğunu anlıyor, hangi kapıya başvuracağını bilemiyordu.</p>
		<p>Madam de Rênal, Julien’in bu terbiyesizce önerisini, hiç de abartılı olmayan gerçek bir gücenme ve öfke duyarak karşıladı. Julien, onun kısa yanıtında bir hafifseme sezer gibi oldu. Pek yavaş bir sesle verilen bu yanıta, “Beni ne sandınız?” sözü de karışmıştı. Çocuklara bir söyleyeceği olduğu bahanesiyle Julien onların odasına gitti, döndüğü zaman da Madam de Rênal’den oldukça uzağa, Madam Derville’in yanına oturdu. Böylece Madam de Rênal’in, elini tutmasına olanak bırakmıyordu. Önemli şeylerden söz edildi. Julien bu işi alnının akıyla becerdi; ancak, bir-iki kez bir parça susup söyleyecek sözler aradı. İçinden, “Ah!” diyordu, “Daha üç gün olmadı, bu kadının gösterdiği sevgi artık onu ele geçirdiğimi umdurmuştu; şimdi ne yapsam da onu yola getirsem?”</p>
		<p>İşlerinin böyle umutsuzca bir duruma düşmesi Julien’i son derece şaşırtmıştı. Oysa istediğine erseydi, asıl o vakit bütün bütün şaşırırdı.</p>
		<p>Gece yarısı olup da ayrıldıklarında, artık her şeyi kötü görmeye başlamış olan Julien, kendisini Madam Derville’in büsbütün hor gördüğüne, Madam de Rênal’in de bu histen pek uzak olmadığına inanmıştı.</p>
		<p>Çok sinirlenmişti ve onuru kırılmıştı, gözüne uyku girmedi. Her türlü yapmacıktan, her türlü plandan vazgeçip Madam de Rênal’in yanında öyle bin türlü hesaplara girişmeden yaşamak; her günün getireceği esenliğe kanmak gibi bir düşünceye hiç yanaşmadı.</p>
		<p>Beynini yorup ustalıkla manevralar kuruyor, bir dakika sonra da bunları gülünç buluyordu; kısacası, köşkün saati ikiyi çaldığı zaman Julien pek karamsardı.</p>
		<p>Aziz Petrus, horozun ötmesiyle nasıl uyandıysa, Julien de, saatin ikiyi çaldığını duyunca öyle uyandı. Giriştiği işin en can alıcı, en zor ânında olduğu kanısına vardı. O terbiyesizce öneriyi Madam de Rênal’e söyler söylemez aklından çıkarmıştı; o öneri ne kötü karşılanmıştı!</p>
		<p>Ayağa kalkıp, “Saat ikide odasına gideceğimi söyledim,” dedi, “ben terbiye görmemiş, kaba bir adam olabilirim, bir köylü çocuğundan başka bir şey beklenmez ya! Madam Derville bunu kaç kez hissettirdi! Ama zayıflık göstermeyeceğim!”</p>
		<p>Julien, gösterdiği cesareti beğenmekte haklıydı, kendini bu kadar zorladığı, böyle bir sıkıntıya soktuğu olmamıştı. Kapısını açarken bacakları titriyordu, duvara dayanmak zorunda kaldı.</p>
		<p>Ayakkabılarını giymemişti. Gidip Mösyö de Rênal’in kapısına kulağını dayadı ve Belediye Başkanı’nın horultusunu duydu. Buna çok canı sıkıldı. Madam de Rênal’in odasına girmemek için bahane kalmamıştı. Ama oraya gidip de ne yapacaktı? Tasarlamış olduğu hiçbir şey yoktu; olsa bile kafası öylesine karışıktı ki önceden tasarlanmış hiçbir şeyi düşünüp ona göre hareket edecek halde değildi.</p>
		<p>Ölüme gitse belki bunun binde biri kadar acı duymazdı. Madam de Rênal’in odasına giden koridora girdi. Kapıyı titreye titreye açtı; müthiş bir gıcırtı oldu.</p>
		<p>İçeride ışık vardı, şöminenin üstünde bir kandil yanıyordu; bu yeni felaket de hiç aklına gelmemişti. Julien’in girdiğini görünce Madam de Rênal yatağından fırladı, “Siz aklınızı mı kaçırdınız?” diye bağırdı.</p>
		<p>Julien, o boş tasarılarını unutup doğal durumuna döndü; bu kadar güzel bir kadının hoşuna gitmemeyi, mutsuzlukların en büyüğü diye karşıladı. Onun sitemlerine hiçbir yanıt vermedi, yalnızca ayaklarına kapanıp dizlerini öptü. Madam de Rênal’in son derece acı söylediğini duyunca da hüngür hüngür ağlamaya başladı.</p>
		<p>Birkaç saat sonra Julien, Madam de Rênal’in odasından çıkarken, –roman anlatımıyla söyledim– bütün isteklerinde başarıya ermişti. Madam de Rênal’in kalbinde aşk duygusu uyandırması ve onun büyüleyici güzelliğine tutkun olması yüzünden kazandığı bu zaferi, o acemice ustalığıyla hiçbir zaman elde edemezdi.</p>
		<p>Ama en tatlı anlarda bile, hep o garip gururuna kurban olup kendine kadınları bağlamaya alışık bir erkek gibi gözükmeye çalıştı. Yaradılışının en sevimli yanını bozmak için inanılmaz çabalar harcadı. Neden olduğu zevkli coşkunluğa ve bunun tadını bir kat daha artıran vicdan azaplarına dikkat edeceği yerde ödev düşüncesini bir dakika bile aklından çıkarmadı. Hayalinde yaratıp kendine örnek almak istediği insandan bir parça ayrılsa artık ölünceye kadar gülünç olacağını, dehşetli bir vicdan azabı çekeceğini sanıp korkuyordu. Kısacası, Julien’in kendini üstün bir adam eden yanı, ta ayaklarının ucuna kadar gelmiş olan mutluluğu tatmasına engel oldu. Yanaklarının asıl rengi pek gönül çekici olduğu halde, baloya giderken allık sürmeye kalkan on altı yaşında bir kız gibiydi.</p>
		<p>Julien’in gözükmesiyle ölecek gibi korkmuş olan Madam de Rênal, biraz sonra büyük telaşa düştü. Julien’in gözyaşları, o umutsuzca duruşu, kadının kafasını altüst etmişti.</p>
		<p>Julien’e artık geri çeviremeyeceği bir şey kalmadıktan sonra bile, onu, gerçek bir gönül incelemesiyle uzağa itiyor, sonra yine kollarına atılıyordu. Bir yaptığı bir yaptığına uymuyordu. Bağışlanmaz bir günah işlediğini sanıyor ve gözleri önünde beliren cehennemi, Julien’i en tatlı okşayışlarla kandırarak örtmek istiyordu. Kısacası Julien’in mutluluğunun hiçbir eksik yanı yoktu; böyle ele geçirdiği kadında alev gibi bir duyarlık bile bulmuştu; yazık ki o bundan anlayacak adam değildi. Julien çıkıp gittikten sonra bile Madam de Rênal’in hiç istemeden duyduğu coşkunluğu, içini parçalayan vicdan azabıyla çarpışması sürdü gitti.</p>
		<p>“Aman Tanrım! Mutlu olmak, sevilmek dedikleri de bu mu?..” Odasına girince, Julien’in ilk düşüncesi işte bu oldu. Uzun zamandır istediğine kavuşan ruhun düştüğü şaşkınlığı ve kaygılı perişanlığı duyuyordu. O ruh, istemeye alışmıştır, artık isteyecek bir şey bulamaz, ancak daha anılar da oluşmamıştır. Geçit töreninden dönen bir asker gibi, Julien her hareketini birer birer gözden geçirip düşünmeye başladı:</p>
		<p>“Kendi kendime olan görevimi hakkıyla yaptım mı? Rolümü iyi oynadım mı?”</p>
		<p>Hem de ne rol! Kadınları avlamaya alışık bir adam rolü!</p>
	</div>
	<div class="si-footnotes">
		<div class="si-footnote" id="f30"><a class="si-backref" href="#ref_f30">30</a><span>. (Fr.) Aşka “amor” denir Latincede / Demek aşktan ölüm gelir / Daha önce de kıvrandıran dert / Keder, gözyaşı, tuzak, günah, vicdan azapları... (Ç.N.)</span></div>
	</div>
</body>
</html>