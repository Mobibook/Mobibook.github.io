<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>22 <span class="inline">Tartışma</span></h2>
		<div class="epigraph">
			<p>“Cumhuriyet – bugün topluluğun iyiliği uğruna her şeyini verecek adam bir ise; niteliklerinden, benliklerinden başka bir şey düşünmeyenler binlerce. İnsan, Paris’te erdemli diye değil, arabası var diye saygı görür.”</p>
			<p class="gap-writer">NAPOLÉON, <em>Mémorial</em></p>
		</div>
		<p>Uşak içeriye atılırcasına girip haber verdi:</p>
		<p>“Sayın Dük...”</p>
		<p>Dük girerken, uşağa, “Susun!” dedi. “Ne budalaymışsınız siz!” Hem bu sözü öyle güzel, öyle haşmetle söyledi ki, Julien, istemeye istemeye, o adamın bütün bilgisinin bir uşağa kızabilmek olduğunu aklından geçirdi. Gözlerini bir kaldırdı, ama hemen indirdi. Yeni gelenin önemini o kadar iyi kavramıştı ki böyle gözlerini kaldırıp bakmasının bir saygısızlık olmasından korktu.</p>
		<p>Bu Dük, ellilik bir adamdı, züppece giyinmişti, yaylanarak yürüyordu. Kafası dar, burnu kocamandı, yüzü öne doğru fırlamıştı; bir insanın, onunkinden daha soylu, daha anlamsız bir görünümü olması oldukça zor işlerdendi. Onun gelmesiyle oturum hemen açıldı.</p>
		<p>Yüzleri inceden inceye okumaya dalmış olan Julien, birdenbire Mösyö Mole’ün sesiyle kendine geldi. Marki, “Size Rahip Sorel’i tanıtayım,” diyordu, “şaşılası bir belleği var; ben kendisine onurlu bir görev verileceğini söyleyeli daha bir saat oldu; belleğinin gücünü kanıtlamak için bu bir saat içinde <em>Quotidienne</em>’in birinci sayfasını ezberleyiverdi.”</p>
		<p>Ev sahibi, “Ha! Şu N... zavallısının dış haberleri,” dedi.</p>
		<p>Sonra can atarcasına bir tavırla gazeteyi aldı, önemli gözükmek isterken gülünçleşen bir tavırla, Julien’e bakarak, “Buyurun, Mösyö,” dedi.</p>
		<p>Odayı derin bir sessizlik kapladı, bütün gözler Julien’e dikilmişti; o kadar iyi ezberlemişti ki yirmi satır okudu okumadı, Dük, “Yeter,” dedi.</p>
		<p>Kısa boylu, yabandomuzu bakışlı adam oturdu. Onun bu toplantıya başkanlık edeceği belliydi, çünkü oturur oturmaz Julien, tüy kalem ve kâğıt da alarak yerleşti. Yeşil örtülü masanın başında toplanan on iki kişiyi bir süzdü. Dük, “Mösyö Sorel,” dedi, “siz içeri odaya gidin, sizi çağırırlar.”</p>
		<p>Ev sahibi pek işkilli bir hale girdi; yanındakine yavaşça, “Panjurlar kapalı değil,” dedi, sonra Julien’e dönüp alık alık, “pencereden bakmasanız da olur!” diye bağırdı.</p>
		<p>Julien içinden, “Anlaşıldı,” dedi, “bu adamlar yasadışı siyasal bir iş yapıyorlar, ben de aralarına düştüm; çok şükür bu toplantı, insanı Grève Alanı’na sürükleyecek türden değil. Bir tehlike olsa bile Marki bana az mı iyilik etti? Onun yüzünden daha çoğunu da göze alsam, çok mu? Deliliklerimin bir gün onun başına açacağı derdi, böyle bir şeyle onarabilirsem; daha ne isterim?”</p>
		<p>Bir yandan çılgınlıklarını mutsuzluğunu düşünüyor, bir yandan da bulunduğu yere, bir daha unutmamak üzere dikkatli dikkatli bakıyordu. Marki’nin, uşağa sokağın adını söylemediğini, hem o zamana kadar hiç âdeti değilken o gün bir kira arabasına bindiğini ancak o zaman hatırladı.</p>
		<p>Julien, uzun süre düşünceleriyle yalnız bırakıldı. Geniş bir sırma kordonla süslenmiş kırmızı kadifeler asılı bir kabul salonundaydı. Konsolun üzerinde fildişi bir haç, ocağın üzerinde de Mösyö de Maistre’in sırtı yaldızlı, çok güzel ciltlenmiş <em>du Pape</em>’ı duruyordu. Julien, dinliyor gibi gözükmemek için kitabı açtı. İçerki odada ara sıra çok yüksek sesle konuşulduğu oluyordu. Sonunda kapı açıldı, Julien’i çağırdılar.</p>
		<p>Başkan, “Unutmayın ki, beyler,” diyordu, “bu andan sonra biz ... Dükü’nün huzurunda konuşuyoruz.”</p>
		<p>Sonra Julien’i göstererek ekledi:</p>
		<p>“Mösyö Sorel genç bir rahiptir, o da bizim kutsal davamıza candan gönülden bağlıdır, şaşılacak derecede güçlü belleğiyle, burada söylenecek en küçük şeyleri bile Dük’e kolaylıkla anlatabilecektir.”</p>
		<p>Arkasına iki-üç yelek giymiş, babacan bir tavır takınmış birini işaret ederek, “Söz Mösyö’nündür,” dedi.</p>
		<p>Julien, içinden, “yelekli Mösyö’nün adı söylense daha iyi olurdu,” diye düşündü. Hemen tüy kaleme sarıldı, bir süre yazdı.</p>
		<p>(Yazar, buraya bir sayfa dolusu nokta koymayı daha doğru buluyordu. Ancak kitabı basan, böyle bir sayfa dolusu noktanın tatsız olacağını, hikâye türünden yazılar için de tatsızlığın ölüm demek olduğunu ileri sürdü.</p>
		<p>Bunun üzerine yazar, “Siyaset, edebiyatın boynuna takılmış bir taştır, altı ay geçmez, onu batırıverir,” dedi. “Hayalin yarattığı şeyler arasında siyaset sözü açmak, bir konser ortasında tabanca patlatmaya benzer. O ses yırtıcı bir sestir, ama gücü yoktur. Başka hiçbir aletin sesine uymaz. Siyaset sözü, okurların yarısını öldüresiye gücendirir; sabahleyin gazete okuyunca büyük ilgi gösteren öteki yarısını ise sıkar...”</p>
		<p>Kitabı basan ise buna karşılık olarak, “Romanımızdaki kişiler siyaset sözü etmezse 1830 yılı Fransızlarından değildir,” dedi, “o halde sizin kitabınız da, ileri sürdüğünüz gibi bir ayna olmaz...”)</p>
		<p>Julien’in yazdığı tutanak yirmi altı sayfa tuttu, bu özet, pek soluk bir şey oldu; çünkü, her zamanki gibi, çirkin ve anlamsız kaçan bütün o aşırılıkları, saçmalıkları atmak gerekir. (<em>Gazette des Tribunaux</em>’ya bakınız.)</p>
		<p>Kat kat yelekli, babacan bakışlı adam (belki bir piskopostu) bazen gülümsüyordu; o zaman, boyuna kıpırdanan kapaklarla çevrelenmiş gözlerinde garip bir parıldama beliriyor, her zamankinden daha az bir kararsızlık gözüküyordu. Dük’ün huzurunda (Julien içinden, “Ama bu Dük de kim?” diyordu) herkesten önce bu beyefendinin söz alması, görünüşe göre, kanıları anlatıp bir savcılık görevi görmek içindi; Julien onu dinlerken, savcıların çoğu gibi bu da bir türlü kararsızlıktan kurtulamıyor, sözlerinden bir yargıya bağlanacak sonuçlar çıkaramıyor, diye düşündü. Tartışma başladıktan sonra Dük bu kusuru adamcağızın yüzüne vuracak kadar ileri gitti.</p>
		<p>İnsanın değeri hakkında hoşgörülü düşünceler ileri sürdükten sonra, o kat kat yelekli adam, “Bir büyük adamın, ölmez Pitt’in yönettiği soylu İngiltere, devrime karşı durmak için kırk milyar frank harcadı. Kurulumuz, acıklı bir konuda düşündüklerimi açıkça söylememe izin verirse, diyeceğim ki, İngiltere, Bonaparte gibi bir adama karşı koymak için, üstelik bir yığın iyi niyetten başka bir  şey de yoksa, onunla ancak kişisel çabalarla başa çıkabileceğini pek anlayamıyor demektir.”</p>
		<p>Ev sahibi, kaygılı bir tavırla, “Gene mi öldürmenin övgüsü!” dedi.</p>
		<p>Başkan öfkeyle, “Tanrı aşkına bu duygusal ahlak derslerini bırakın!” diye bağırdı. O yabandomuzu gözlerinde amansız bir parıltı belirmişti. Kat kat yelekli adama dönüp, “Devam edin,” dedi. Başkan’ın yanakları da, alnı da kıpkırmızı olmuştu.</p>
		<p>Beriki, konuşmasını sürdürdü:</p>
		<p>“Soylu İngiltere bugün ezilmiş bir durumdadır,” dedi. “Çünkü her İngiliz, ekmeği için vereceği paradan önce, Jakobenlere karşı harcanan kırk milyar frangın faizini ödüyor. İngiltere’nin artık Pitt’i de yok...”</p>
		<p>Asker olduğu pek belli biri, önemli önemli, “Pitt’i yoksa Wellington’u var,” dedi.</p>
		<p>Başkan, “Rica ederim susun, beyler!” diye bağırdı. “Biz tartışmamızı sürdüreceksek, Mösyö Sorel’i içeri çağırmamıza gerek yoktu.”</p>
		<p>Dük, Napoléon’un eski generallerinden biri olan, o söz kesen adama öfkeli öfkeli bakarak, “Bayın çok ilginç düşünceleri olduğunu hep biliriz,” dedi.</p>
		<p>Julien, bu sözde, kişisel bir şeye aşağılayıcı bir anıştırma olduğunu gördü. Herkes gülümsedi; dönek general öfkesinden çatlayacak gibi olmuştu.</p>
		<p>Kanılarını özetleyen, dinleyenlere doğruyu kabul ettirebilmekten umudunu kesmiş, cesareti kırılmış bir adam tavrıyla, “Artık Pitt yok, beyler,” dedi. “İngiltere’de yeni bir Pitt çıksa bile bir ulusu aynı çarelerle iki kere aldatmak olanaksızdır.”</p>
		<p>Az önce söz kesen asker, bu kez de, “İyi ya, bundan böyle zafer kazanmış bir generalin, bir Bonaparte’ın Fransa’da yeniden ortaya çıkması da bu yüzden olanaksızdır,” dedi.</p>
		<p>Bu kez başkan da, Dük de, generale çıkışamadılar. Oysa ikisinin de gözlerinde bu istek okunuyordu. İkisi de bakışlarını öne eğdiler. Dük, herkese duyuracak bir biçimde içini çekmekle yetindi.</p>
		<p>Ama söz sahibinin artık kafası kızmıştı; güler yüzlü inceliği de, Julien’in ilk bakışta yaradılışı gereği sandığı o ölçülü konuşmayı da bir yana bırakıp ateşle, “Sözümü bitirmem için pek acele ediliyor,” dedi, “uzunluğu ne olursa olsun, kimsenin kulaklarını şişirmemek için ne kadar çaba harcadığımı hesaba katmıyorsunuz. Peki, beyler, kısa keseceğim.</p>
		<p>Sözlerimi sakınmadan söylüyorum: İngiltere’nin, haklı davası uğruna harcanacak meteliği bile yok. Pitt, mezarından dirilip çıksa, bütün bilgeliğini de ortaya koysa, gene İngiltere’nin küçük mal sahiplerini kandıramaz; çünkü onlar, o çabucak biten Waterloo Savaşı’nın bile tam bir milyar franga mal olduğunu biliyorlar.”</p>
		<p>Gitgide coşuyordu:</p>
		<p>“Mademki açıkça konuşmamı istiyorsunuz, size söyleyeyim: “Kendinize, kendinizden başka yardımcı aramayın”, çünkü İngiltere para vermeyince de, gerçi cesareti olan, ama zaten yoksul bir durumda bulunan Avusturya, Rusya ve Prusya, Fransa uğruna belki bir-iki savaşa girerler, ama işte o kadar.</p>
		<p>Jakobenlerin toplayacağı askerlerin birinci savaşta yenileceği umulabilir, belki ikincide yenilirler, ama üçüncüde, (isterseniz önyargılarınıza kapılıp bana devrimci damgasını vurun) karşınıza 1792’nin silah başına çağrılıvermiş köylüleri değil, 1794 askerleri çıkar.”</p>
		<p>Bu kez bir değil, üç-dört yerden aykırı sesler yükseldi, konuşanın sözünü kestiler.</p>
		<p>Başkan, Julien’e dönüp, “Mösyö,” dedi, “siz gene içeri odaya gidin de yazdığınız kadarını temize çekin.”</p>
		<p>Her zamanki düşüncelerinin konusu olan olasılıklardan söz açıldığı bir sırada, böyle dışarı çıkmak Julien’in pek canını sıktı. İçinden,”Kendileriyle alay ederim diye korkuyorlar,” dedi.</p>
		<p>Yeniden içeri çağrıldığında Mösyö Mole, kendisini çok iyi tanıyan Julien’in bile yadırgadığı güldürücü bir tavırla, “... evet beyler,” diyordu. “Şu söz sanki tam bu zavallı halk için söylenmiş: Tanrı mı, masa mı, yoksa leğen mi olacak?”</p>
		<p>“Tanrı olacak,” diyor masal yazarı<a class="si-noteref" href="#f108" id="ref_f108">108</a>. Bu soylu, derin söz de, sanki sizin için söylenmiş beyler. Kendi kendinize uğraşın; böylece, bizim soylu Fransamız, atalarımızın kurduğu, bizim de, XVI. Louis’nin ölümünden önce gözümüzle gördüğümüz durumuyla, yeniden doğacaktır.</p>
		<p>“İngiltere de, hiç olmazsa onun soylu lordları da, o kötü bayağı Jakobenlikten bizim kadar tiksinirler; İngiliz altını olmayınca ne Avusturya, ne Rusya, ne de Prusya, ancak iki-üç savaşa girişebilir. Bu da, ülkenin tıpkı 1817’de Mösyö Richelieu’nün budalaca çarçur ettiği gibi, mutlu bir işgal altına girmesine yeter mi? Bence yetmez.”</p>
		<p>Bunun üzerine gene aykırı bir ses yükseldiyse de, herkesin “sus” demesiyle bu ses boğulup duyulmadı. Bu kez de söz kesmeye kalkan gene Napoléon’un eski generaliydi; bu adam birinci rütbe nişan almak hevesinde olduğundan, kesinlikle gizli notada bir payı bulunmasını istiyordu.</p>
		<p>Gürültü kesildikten sonra Mösyö Mole, yine aynı şeyi söyledi:</p>
		<p>“Bence yetmez.”</p>
		<p>“Bence” derken, Julien’in pek hoşuna giden bir küstahlığı vardı. Julien, kalemini Marki’nin konuşma hızında işleterek, “Güzel doğrusu!” dedi. “Mösyö Mole, yerinde söylenmiş bir sözle, bu dönek generalin yirmi savaşını hiçe indiriyor.”</p>
		<p>Marki, sözlerini tarta tarta sürdürdü konuşmasını:</p>
		<p>“Biz yeni bir askeri işgali, yalnız dışarıdan bekleyemeyiz. <em>Globe</em> gazetesinde kundakçı yazılar yazan gençlerden üç-dört bin subay çıkar bunlar arasında, bir Kléber, bir Hoche, bir Jourdan, bir Pichegru bulunabilir, ama niyetleri bilmem onlarınki gibi iyi olur mu?”</p>
		<p>Başkan, “Biz onun ününü, şanını yükseltemedik,” dedi, “onu ölmez bir ad olarak yaşatmalıydık.”</p>
		<p>Mösyö Mole konuşmasını sürdürdü:</p>
		<p>“Fransa’da iki parti bulunmalı, ama bu yalnızca bir ad olarak kalmamalı; birbirinden iyice ayrı, ne istedikleri iyice belli iki parti. Kimi ezmek gerektiğini bilelim. Bir yanda gazeteciler, seçmenler, kısacası halkın düşüncesi, duygusu; gençlerle onlara hayran olan her şey. Gençler boş sözlerinin yankılarıyla kendilerinden geçedursun, bizim onlara karşı yadsınamaz bir üstünlüğümüz var; bütçeyi biz öğütüyoruz.”</p>
		<p>Gene sözünü kesen biri oldu. Mösyö Mole, o adama dönüp insanı hayran eden bir kendini beğenmişlik içinde, “Siz, Mösyö,” dedi, “sözcüğü ağır buldunuzsa, bütçeyi öğütmüyorsunuz diyelim, ama devlet bütçesinden kırk bin frangı, kralın ödeneğinden de seksen bin frangı göçürüyorsunuz.</p>
		<p>Mademki beni zorluyorsunuz Mösyö, ben de örnek olarak sizi ele almaktan çekinmeyeceğim. Saint-Louis ile birlikte Haçlı Savaşı’na giden soylu atalarımız gibi, siz de, bu yüz bin franga karşı bir alay, bir bölük, ondan da vazgeçtik, cenge hazır, halk uğruna canını verecek hiç olmazsa elli kişilik bir yarım bölük asker çıkarabilmeliydiniz, değil mi? Bunun yerine komutanız altında yalnızca bir yığın uşak, bir ayaklanma olduğunda sizi de korkutacak bir sürü uşak var.</p>
		<p>Beyler, her ilde ‘sadık’ beşer yüz kişilik bir kuvvet oluşturmadıkça biliniz ki taht da, din de, soyluluk da bir gün içinde yok olabilir. Sadık derken o adamlardan yalnız Fransa yiğitliğini değil, İspanyol dayanıklılığını ve sabrının da bulunmasını istiyorum.</p>
		<p>Bu taburun yarısını bizim oğullarımız, yeğenlerimiz, kısacası gerçek soylular oluşturacak. Onların her birinin yanında, gene 1815’tekine benzer olaylar patlak verince hemen yakasına üç renkli<a class="si-noteref" href="#f109" id="ref_f109">109</a> kurdeleyi takıverecek geveze birer kent uşağı değil, Cathelineau gibi özü sözüne uyar mert birer köy delikanlısı bulunacaktır; soylu genç, ona hak yolunu öğretsin, elinden gelirse onun sütkardeşi olsun. Her birimiz, her ilde böyle beşer yüz kişilik sadık birer tabur oluşturmak için gelirimizin beşte birini gözden çıkarmalıyız. Ancak böylece yabancı bir askeri işgale güvenebilirsiniz. Yoksa elin oğlu, her ilde kendine dost beş yüz asker bulunacağından emin olmazsa, hiçbir zaman kalkıp da asker göndermez.</p>
		<p>Başka ülkelerin kralları, kendilerine Fransa’nın kapılarını açmak için silah başına geçmeye hazır yirmi bin soylu bulunduğunu haber verirseniz sizi dinlerler. Bu pek ağır bir hizmet olmaz mı, diyeceksiniz? Beyler, kafamızı kurtarmak için başka yol yoktur. Basın özgürlüğü ile bizim soylu varlığımız arasında ölüm kalım savaşı var. Ya birer tezgâh sahibi, birer çiftçi olmayı göze alın ya da silah başına geçin. İsterseniz pısırık olun, ama kalın kafalı olmayın, gözlerinizi açın.</p>
		<p>Jakobenlerin şarkısında olduğu gibi size ‘Birliklerinizi oluşturun,’<a class="si-noteref" href="#f110" id="ref_f110">110</a> diyeceğim; bunu yaparsanız bir soylu Gustave-Adolphe çıkar, krallık ilkelerinin ağır, korkulacak bir tehlikeye düşmesine üzülür, ülkesinden üç yüz fersah öte yerlere koşup, size Gustave’ın Protestan hükümdarlara ettiği iyiliği eder. İşe girişmeyip yalnızca konuşmak niyetinde misiniz? Elli yıl sonra Avrupa’da yalnız cumhurbaşkanları görür, bir tek kral bulamazsınız. Hem o dört harfle, K, R, A, L, harfleriyle birlikte rahipler, soylular da ortadan kalkar. Gelecek günleri şöyle bir göz önüne getiriyorum da, çamurlu, pis ‘çoğunluğa’ yaltaklık eden bir sürü adaydan başka bir şey göremiyorum.</p>
		<p>Siz, Fransa’da bugün herkesçe bilinen, sevilip sayılan bir general yok, ordu yalnız krallıkla dinin çıkarlarına göre oluşturulmuştur, ordudan bütün eski alaylar çıkarıldı, oysa Prusya ve Avusturya alaylarının her birinde savaş görmüş elli küçük subay var, deyip duruyorsunuz.</p>
		<p>Ama biliniz ki küçük burjuvalar arasında, savaşa can atan iki yüz bin delikanlı var...”</p>
		<p>“Bu acı gerçekleri artık kesin...”</p>
		<p>Ukalaca bir tavırla bu sözleri söyleyen ağırbaşlı adam, hiç kuşkusuz kilisenin ulularındandı; çünkü Mösyö Mole kızacağına tatlı tatlı gülümsedi; bu da Julien için büyük bir işaret oldu.</p>
		<p>“Acı gerçekleri artık kesip sözümüzü özetleyelim. Beyler! Kangren olmuş bacağı kesilecek adamın kalkıp da cerraha, ‘Bu hasta bacak, sapasağlamdır,’ demesi, densizlik olur. Deyimi bağışlayın beyler, soylu ... Dükü bizim cerrahımız olacak.”<a class="si-noteref" href="#f111" id="ref_f111">111</a></p>
		<p>Julien, “Bir sır diye saklanan sözcük sonunda söylenildi, demek bu akşam ... yolunu tutacağım,” diye düşündü.</p>
	</div>
	<div class="si-footnotes">
		<div class="si-footnote" id="f108"><a class="si-backref" href="#ref_f108">108</a><span>. La Fontaine. (Ç.N.)</span></div>
		<div class="si-footnote" id="f109"><a class="si-backref" href="#ref_f109">109</a><span>. Yeni Fransa’nın devrim ve cumhuriyet bayrağındaki renkler. (Ç.N.)</span></div>
		<div class="si-footnote" id="f110"><a class="si-backref" href="#ref_f110">110</a><span>. <em>Formez vos bataillons</em>: <em>Marseillaise</em>’in (Fransız ulusal marşı) nakaratından bir parça. (Ç.N.)</span></div>
		<div class="si-footnote" id="f111"><a class="si-backref" href="#ref_f111">111</a><span>. M.J. Marsan’a göre bu soylu, Wellington Dükü’dür. (Ç.N.)</span></div>
	</div>
</body>
</html>