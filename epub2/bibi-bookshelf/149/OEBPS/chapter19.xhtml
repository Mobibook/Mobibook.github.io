<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>19 <span class="inline">Düşünmekten acı doğar</span></h2>
		<div class="epigraph">
			<p>“Her günkü olayların tuhaf yanları gözlerimizi alır da, tutkuların asıl yıkımını görmez oluruz.”</p>
			<p class="gap-writer">BARNAVE</p>
		</div>
		<p>Mösyö Mole için hazırlanmış olan odanın, Kral gittikten sonra, yine eski eşyasını yerleştirirken, Julien, dörde katlanmış oldukça kalın bir kâğıt buldu. Birinci sayfasının altında şu satırları okudu:</p>
		<blockquote>
			<p>Senato üyelerinden, ... nişanları sahibi, A.S.E.M. Mole Markisi’ne...</p>
		</blockquote>
		<p>Bu, bir aşçı kadının elinden çıkmış gibi koca koca harflerle yazılmış bir dilekçeydi:</p>
		<div class="letter">
			<p>Sayın Marki,</p>
			<p class="gap">Bütün hayatımda dinimizin buyruklarından ayrılmadım. Uğursuz 93 yılında Lyon kenti kuşatılıp da üzerine bombalar yağdırıldığında ben de Lyon’daydım. Tapınma konusunda kusurum yoktur; her pazar mahallemizin kilisesinde ayine giderim. Her yıl Paskalya’da perhizde kusur etmem, uğursuz 93 yılında da perhiz tuttum. Yemeklerimi pişiren kadın, –devrimden önce çok uşağım, hizmetçim vardı– cuma günü et yemez. Verrières’ de herkesin saygısını kazandım, gerçekten bu saygıya değer olduğumu da söyleyebilirim. Dinsel alaylarda sayvanın altında,  Papaz Efendi ile Sayın Belediye Başkanı’nın yanında yürürüm. Tören günlerinde, kendi paramla aldığım mumu yakıp elimde taşırım. Paris’te Maliye Bakanlığı’nda, söylediklerimin doğruluğunu gösteren belgeler vardır. Mösyö le Marki’den, Verrières piyango başsatıcılığının bana verilmesini diliyorum; şimdiki başsatıcı pek hasta olduğundan, yeri, her ne biçimde olursa olsun, açılacaktır; zaten seçimlerde liberallere oy verir vs.</p>
			<p class="right">DE CHOLIN</p>
		</div>
		<p>Bu dilekçede, <em>De Moirod</em><a class="si-noteref" href="#f44" id="ref_f44">44</a> imzasını taşıyan ve “Sadık uyruğunuzdan Mösyö de Cholin’den dün de söz etmek onuruna erişmiştim,” diye başlayan bir çıkma vardı.</p>
		<p>Julien, kendi kendine, “Bak,” dedi, “Cholin budalası bile bana ne yoldan gitmek gerektiğini gösteriyor.”</p>
		<p>Kral’ın, Adge Piskoposu’nun, Mole Markisi’nin, on bin şişe şarabın, Moirod zavallısının attan düşmesinin ve nişan alma umuduyla tam bir ay yatıp evden çıkmaması üzerine, bir yığın yalanlar uydurulmuş, budalaca sözler söylenmiş, gülünç tartışmalara girişilmişti; ama Kral’ın gittiğinin haftasında bütün bunlar unutulup yalnız kerestecinin oğlu Julien Sorel’in, gönüllü koruma birliğine “tepeden inme” sokulması, bu son dereceyi bulan utanmazlık hatırlarda kalmıştı. Sabah akşam kafede, sesleri kısılıncaya kadar eşitlik düşüncesini yaymaya çalışan zengin kumaş fabrikatörlerinin bu konuda söylediklerini bir dinlemeliydi! Bu edepsizce iş hep o Madam de Rênal denen kendini beğenmiş kadının işi değil miydi? Neden yapmıştı? Anlamayacak ne var? O küçük Papaz Sorel’in güzel gözleri, pembe yanakları, niçin yaptığını istendiğinden iyi anlatmıyor mu?</p>
		<p>Vergy’ye döndüklerinden az sonra çocukların en küçüğü Stanislas-Xavier bir hummaya tutuldu; Madam de Rênal de birdenbire müthiş vicdan azapları çekmeye başladı. Yaptıklarından ilk olarak böyle sürekli pişmanlık duyuyordu; ne kadar büyük bir günah işlemiş olduğunu, bir mucizeyle gözleri birdenbire açılmış gibi, şimdi anlıyordu. Gerçi dindarlık onun ta içine işlemişti, ama o âna kadar suçun Tanrı gözünde ne kötü bir şey olduğunu düşünmemişti.</p>
		<p>Vaktiyle Sacré-Cœur Manastırı’nda okurken Tanrı’ yı neredeyse ateşle sevmişti; şimdi ise ondan öyle korkuyordu.</p>
		<p>Korkusu düşünceden, tartışmadan doğmuş bir korku olmadığı için, gönlünü parçalayan acılar büsbütün amansız oluyordu. Julien, bir parçacık olsun tartışmanın Madam de Rênal’i yatıştırmak şöyle dursun, daha çok sinirlendirdiğini bu yoldaki deneyleriyle anladı; Madam de Rênal, öyle sözleri cehennem dili diye karşılıyordu. Julien de küçük Stanislas’ı çok severdi; bunun içindir ki, onun hastalığından söz ettiğinde sözlerini dinletebiliyordu. Hastalık ağırlaştı. Artık Madam de Rênal, dinmek, uyuşmak bilmeyen vicdan azabı yüzünden uyuyamaz olmuştu; hep susuyordu ve bu susmasında korkunç bir hal vardı. Bir tek söz söylese bu, hiç kuşkusuz günahını Tanrı’ya da, kullara da açıklamak için olacaktı.</p>
		<p>Julien, onunla baş başa kalınca, “Tanrı aşkına kimseye bir şey söylemeyin,” diyordu, “çektiğiniz acıyı bilen bir ben olayım. Beni hâlâ biraz olsun seviyorsanız kimseye bir şey söylemeyin: Söyleyecekleriniz Stanislas’çığımızın ateşini geçirmez ki!”</p>
		<p>Ama Julien’in sözleri boşunaydı. Madam de Rênal, ancak Julien’den nefret edebilirse Tanrı’nın öfkesini yatıştırabileceğini, yoksa oğlunun öleceğini aklına koymuştu; Julien, bunu anlamıyordu. Madam de Rênal’in asıl üzüntüsü de, aşkından nefretin olanaksızlığını anlamasından geliyordu.</p>
		<p>Bir gün Julien’e, “Beni bırakıp gidin,” dedi, “Tanrı aşkına bu evden gidin! Oğlum, siz buradasınız diye ölecek.”</p>
		<p>Sonra yavaş yavaş, kendi kendine söylenir gibi, “Tanrı beni çarpıyor,” dedi. “Doğru; adaleti yerini bulacak; ben, çok büyük günah işledim, hem de hiçbir vicdan azabı duymuyordum! Tanrı’nın gözünde artık yerim kalmadığını bundan da anlamalıydım: Şimdi iki kat ceza görsem yine hakkımdır.”</p>
		<p>Bu sözler Julien’e çok dokundu. Yalan ve abartılmış sözler olmadığını görüyordu. “Beni sevmekle oğlunu öldürdüğünü sanıyor, ama zavallı kadıncağız yine de beni oğlundan çok seviyor. İçini kemiren, öldüren acı da hiç kuşkusuz işte bu; güçlü, büyük duygu işte buna derler. Ama ben, bu kadar yoksul, görgüsüz, bilgisiz olan ben, bazen en büyük kabalıklar eden ben, nasıl oldu da böyle bir aşk uyandırabildim?”</p>
		<p>Bir gece çocuk büsbütün ağırlaşmıştı. Sabahın ikisine doğru Mösyö de Rênal, onu yoklamaya geldi. Ateşler içinde yanan çocuk kıpkırmızı kesilmişti, babasını tanıyamadı. Birdenbire Madam de Rênal kocasının ayaklarına kapandı: Julien, onun artık her şeyi söyleyip kendi kendini yok etmek istediğini anladı.</p>
		<p>Çok şükür ki bu garip davranış Mösyö de Rênal’i rahatsız etti.</p>
		<p>“Hoşça kal! Hoşça kal!” diyerek odadan çıkmak istedi.</p>
		<p>Madam de Rênal, önünde diz çökmüş, onu durdurmaya çalışıyordu.</p>
		<p>“Dinle! Dinle beni!” dedi. “Sana her şeyin doğrusunu söyleyeceğim. Oğlumuz benim yüzümden ölüyor. Onu ben dünyaya getirdim, dünyaya gözünü kapamasına da ben neden oluyorum. Tanrı beni cezalandırıyor; ben onun gözünde bir katilim. Ben kendimi ayaklar altına atarsam belki Tanrı’nın öfkesini yatıştırırım.”</p>
		<p>Mösyö de Rênal’de hayal denen şeyden bir parçacık bulunsaydı, bu kadarla da gerçeği anlardı. Dizlerine sarılmak isteyen karısını iterek, “Ne tuhaf düşünceler!” dedi. “Hep abuk sabuk sözler! Julien, sabahleyin erkenden hekimi çağırtın.”</p>
		<p>Odasına, yatmaya gitti. Madam de Rênal, yine dizüstü düştü, yarı baygındı; yardımına koşan Julien’i çırpınmalar içinde itti.</p>
		<p>Julien, şaşırıp kaldı. İçinden, “Demek ki zina işleyen, gerçekten çarpılıyor!” dedi... “Papazların, o kurnaz dalavereci papazların... yoksa hakkı mı var? O kadar günah işledikleri halde onlar günahın gerçeğini anlayabilmişler mi? Ne garip şey!..”</p>
		<p>Mösyö de Rênal çıkıp gideli yirmi dakikayı geçmişti; Julien, sevdiği kadının, hâlâ başı çocuğun küçük karyolasına dayalı, kıpırtısız ve baygın bir halde olduğunu gördü. İçinden, “İşte yüksek ruhlu bir kadın ki, beni tanıdığı için en büyük mutsuzluğa düştü!” dedi. “Saatler hızla gelip geçiyor. Benim elimden ona ne yardım gelir? Bir şey yapmalıyım. Şimdi ben kendimi değil, onu düşünmeliyim. Elâlemden, elâlemin bayağı yapmacıklarından bana ne? Bu kadın için elimden ne gelir?.. Bırakıp gitmek doğru olur mu? Gitsem, onu, içini kemiren acıyla yapayalnız bırakmış olacağım. Kocası denen o kukla herifin iyilikten çok kötülüğü dokunur. Kaba kaba söylenirken ağzından acı bir söz çıkıverir; kadıncağız çıldırır, kendini pencereden atar. Bıraksam, göz kulak olmasam, kalkıp kocasına işi anlatacak. Kim bilir, belki herif de, ihtiyar haladan kalacak mirasa bakmaz, bir rezalet çıkarır... Kadıncağız, şu Papaz Maslon denen boka da her şeyi söyleyebilir; o herif, altı yaşındaki çocukcağızın hastalığını bahane etti, evden çıkmıyor; amacını da biliyoruz. Madam de Rênal acısından, Tanrı korkusundan kör gibi oldu, o keratanın ne adam olduğunu unuttu, ona yalnız bir papaz diye bakıyor.”</p>
		<p>Madam de Rênal, birdenbire gözlerini açıp, “Git!.. Git buradan!..” dedi.</p>
		<p>Julien, “Bu anda,” dedi, “senin için ne yapmam gerektiğini bilsem, canımı verirdim. Seni hiçbir zaman bu kadar sevmedim, meleğim, daha doğrusu ancak şimdi seni sana yaraşan bir aşkla, taparcasına sevmeye başladım. Seni bırakıp gidersem, hele benim yüzümden senin mutsuz olduğunu düşündükçe, benim halim ne olur? Ama benim çektiğim, çekeceğim acıların sözünü etmenin sırası değil. Gideceğim, gideceğim, ruhum. Ama ben gidersem, sana göz kulak olamazsam, her vakit kocanla senin aranızda bulunmazsam ona her şeyi söyler, kendi kendini yakarsın. Bir düşün; seni evinden alçakçasına kovar. Bu rezalet bütün Verrières’de, bütün Besançon’da dillere düşer. Herkes seni haksız çıkarır ve bir daha bu yüz karasından kurtulamazsın...”</p>
		<p>Madam de Rênal, ayağa kalkarak, “Benim de istediğim bu ya!” diye bağırdı.</p>
		<p>“Ama bu çirkin rezalet onu da felakete sürükler!”</p>
		<p>“Ben kendi kendimi alçaltmak, çamurlara atmak istiyorum; belki böylelikle çocuğumu kurtarırım. Böyle herkesin önünde kendini alçaltmak, cezamı çekmek değil midir? Benim zayıf aklımın aldığına göre insanın Tanrı için yapabileceği en büyük özveri de bu değil midir?.. Belki benim bu özverimi kabul buyurur da yavrumu bağışlar! Bana bundan da ağır bir özveri göster, hemen yapayım.”</p>
		<p>“Bırak da ben kendimi cezalandırayım. La Trappe Manastırı’na çekilip bir keşiş olayım mı? Böyle bir hayat, Tanrı’nın öfkesini yatıştırabilir... Ah, Stanislas’ın hastalığı bana geçse ne olurdu!..”</p>
		<p>Madam de Rênal, kalkıp Julien’in kollarına atılarak, “Onu sen de seversin, sen de seversin, değil mi?” diye bağırdı.</p>
		<p>Ama Julien’i yine amansızca itti ve yeniden diz çöküp, “İnanırım, inanırım,” dedi, “benim biricik dostum! Stanislas’ın babası sen olsan ne olurdu? O zaman seni oğlundan çok sevmem bir günah olmazdı.”</p>
		<p>“İzin verir misin, gitmeyip kalayım ve seni yalnızca kardeşinmişim gibi seveyim. Günahımızın en doğru kefareti olur, Tanrı’nın öfkesini de yatıştırırız.”</p>
		<p>Madam de Rênal, kalkıp iki eliyle Julien’in başını tuttu ve kollarını gerip onun gözlerine bakarak, “Ya ben?” dedi, “Ya ben? Seni bir kardeş gibi sevmek benim elimden gelir mi?”</p>
		<p>Julien, hüngür hüngür ağlıyordu. Onun ayaklarına kapanıp, “Dediğini yaparım,” dedi, “her ne emredersen et, yaparım; benim için yapacak başka ne var ki! Aklım körleşti; neye başvuracağımı bilemiyorum. Buradan gidersem sen her şeyi kocana anlatır, kendini de, onu da mahvedersin. Kalsam, yavrunun ölümüne benim neden olduğumu sanıyor, acıdan ölüyorsun. Benim gitmemin ne yararı olacak, istersen bir dene. İstersen ben günahımızın cezasını çekmek için bir hafta seni bırakıp gideyim. Sekiz günümü, senin seçeceğin yerde geçireyim, her şeyden elimi çekeyim. İstersen, Bray-le-Haut Manastırı’na giderim. Ama sen de, benim bulunmadığım bu zaman içinde kocana bir şey söylemeyeceğine yemin et. Bir düşün, sen ona bir şey söylersen bir daha geri gelemem.”</p>
		<p>Madam de Rênal söz verdi; Julien gitti, ama iki gün geçmeden geri çağrıldı.</p>
		<p>“Sen burada olmayınca yeminimi tutamayacağım. Sen her an burada bulunup da bakışlarınla bana susmamı emretmezsen kocama her şeyi anlatıvereceğim. Bu kötü, pis hayatın her saati bana bir gün gibi geliyor.”</p>
		<p>Sonunda Tanrı, bu zavallı anaya acıdı. Stanislas yavaş yavaş tehlikeyi atlattı. Ama artık eski tasasızlık, eski büyü bozulmuştu; Madam de Rênal, günahının büyüklüğünü kavramış, bir daha dengesini bulamıyordu. Vicdan azabı dinmedi, böyle yürekten bir insanın gönlünde tutabileceği bütün yeri kapladı. Şimdi Madam de Rênal’in hayatının yarısı cennette, yarısı cehennemde geçiyordu: Julien’i görmediği zaman cehennem, onun dizlerine kapandığı anlar cennet... Julien’e, kendini bütün bütün aşkına bıraktığı anlarda bile, “Artık hiçbir umudum kalmadı,” diyordu. “Lanetli biri olduğumu, bir daha kurtulamayacak lanetlinin biri olduğumu biliyorum. Sen gençsin, sen bana kapıldın. Tanrı senin suçunu bağışlar; ama ben bir lanetliyim. Bundan hiç kuşkum yok. Korkuyorum. Cehennemi görür de kim korkmaz? Ama, yaptığıma pişman değilim. Bu suçu önceden işlememiş olsam şimdi işlerdim. Yalnız Tanrı beni bu dünyada, elimden yavrularımı alarak cezalandırmasın, hak ettiğimden de çok mutluluğu tatmış olurum.”</p>
		<p>Bazı anlar da oluyor, “Bari sen, Julienim, bari sen mutlu musun?” diyordu. “Ben, seni istediğin gibi, istediğin kadar sevebiliyor muyum?”</p>
		<p>Aşkta karşısındakinden özveri görmeye ihtiyacı olan Julien’in her şeyden kuşkulanma huyu, çabucak yaralanıp incinen gururu, bu kadar büyük, bu kadar kuşkudan uzak ve her an bir özveri karşısında sürüp gidemezdi. Şimdi Julien de Madam de Rênal’i taparcasına seviyordu. “Gerçi o bir soylu kızı, bense bir işçi oğluyum, ama ne çıkar? O, beni seviyor... Ben onun gözünde âşıklık görevini yüklenmiş bir uşak değilim.” Bu korkusu geçince Julien, aşkın bütün çılgınlıklarını, bütün o öldürücü kuşkuları ve kararsızlıklarıyla birlikte tattı.</p>
		<p>Madam de Rênal, aşkından kuşkulanıldığını gördükçe, “Hiç olmazsa,” diyordu, “birlikte geçireceğimiz şu kısa zaman içinde seni mutlu edebilsem! Vakit kaybetmeyelim; belki yarın bir daha senin olamam. Tanrı, beni yavrularımı elimden alarak cezalandırırsa, seni sevmek için yaşamak istemem para etmez, onların benim yüzümden öldüğünü görmek istememek para etmez. Öyle bir şey olursa ben bir an yaşayamam. Yaşamak istesem bile yaşayamam; çıldırırım... Ah! Senin günahların da benim boynuma yazılsa... Sen cömertçe Stanislas’ın hastalığını onun yerine çekmek istiyordun.”</p>
		<p>Ruhlarının geçirdiği bu büyük bunalım, Julien’i sevgilisine bağlayan duyguyu değiştirdi. Artık onun aşkı, yalnızca güzellik karşısında duyulan hayranlıktan, onu kendine tutsak etmiş olmak gururundan oluşmuyordu.</p>
		<p>Mutlulukları artık çok daha üst düzeyde bir mutluluktu. İçlerini yakan alev daha yükselmiş, daha güçlenmişti. Çılgınca coşkulara kapıldıkları oluyordu. Mutlulukları, dışarıdan bakana daha büyük görünebilirdi. Ama, aşklarının ilk günlerindeki mutluluğu, Madam de Rênal’in umduğu kadar sevilmemekten başka korkusu olmadığı günlerdeki o tatlı, dingin, bulutsuz mutluluğu bir daha ele geçiremediler. Şimdiki mutlulukları, gün oluyor, bir suç gibi görünüyordu.</p>
		<p>En mutlu ve görünüşte en durgun anlarda Madam de Rênal, birdenbire Julien’in elini çırpıntılar içinde sıkıp, “Tanrım!” diye bağırıyordu, “Cehennem... İşte Cehennem gözlerimin önüne geldi. Aman ne korkunç işkenceler! Ben bütün bunları hak ettim.”</p>
		<p>Julien’i kolları arasında sıkıyor; duvara sarılan sarmaşık gibi ona sarılıyordu.</p>
		<p>Julien, bu acı çeken ruhu yatıştırmaya çalışıyorsa da bunun yolunu bulamıyordu. Madam de Rênal, onun elini tutup yeniden öperek sonra yine o gamlı hayallerine dalıp, “Cehennem,” derdi, “Cehennem benim için bir bağış olur; dünyada birkaç günümü daha onunla geçirebilirim, ama daha bu dünyadayken cehennem hayatı sürmek, yavrularımın ölümünü görmek... Ama böylelikle belki günahım silinir... Tanrım, beni böyle ağır bir ceza ile bağışlama!.. O çocukcağızlar senin buyruklarına karşı gelmediler; ben, yalnız ben suçluyum: Nikâhlım olmayan bir erkeği seviyorum.”</p>
		<p>Sonra durgunluk anları başlıyordu; daha doğrusu Julien böyle sanıyordu. Gerçekte bunlar, Madam de Rênal’in, sevdiğine hayatı zehretmemek için kendini zorladığı anlardı.</p>
		<p>Böyle bazen aşk, bazen vicdan azabı, bazen de zevk içinde günler bir şimşek hızıyla gelip geçiyordu. Julien, artık düşünüp hayaller kurmaz olmuştu.</p>
		<p>Matmazel Élisa, Verrières’ye bir küçük davasını izlemeye gitti. Mösyö Valenod’nun, Julien’e karşı pek hırslı olduğunu gördü. Matmazel Élisa, çocukların eğitmenine kin besliyor ve Mösyö Valenod’ya sık sık ondan söz ediyordu. Bir gün, “Size olup bitenleri söylesem kötü kişi olurum Mösyö,” dedi. “Böyle büyük işlerde siz efendiler birlik oluverirsiniz... Bizim gibi hizmetçiler bazı şeyleri açığa vurduk mu, bizi bir daha koruyan olmaz...”</p>
		<p>Mösyö Valenod, âdet yerini bulsun diye söylenen bu sözleri kısa kestirtti; ama bu sözler bittikten sonra duyduklarını doğrusu bir türlü onuruna yediremedi.</p>
		<p>Altı yıl o kadına bin türlü hizmetler etsin, bunu herkese belli etmekten çekinmesin, hor görülüp yüzü kızarsın, sonra da kentin en kibar kadını diye tanınan o kibirli Madam de Rênal, kalkıp eğitmen kılığına soktuğu bir işçi parçasının metresi olsun!.. Hem de, Düşkünlerevi Müdürü’nü çatlatmak ister gibi, o işçi parçasını tapar gibi sevsin!..</p>
		<p>Matmazel Élisa içini çekerek, “Hem de,” diyordu, “Mösyö Julien, onu ele geçirmek için hiçbir çaba göstermedi; Madam’ın gönlünü kazanmak için o, her zamanki soğuk duruşlarını bile değiştirmek gereğini duymadı.”</p>
		<p>Élisa, işin aslını ancak köye gittikten sonra anlamıştı. Bunun çok daha önce başladığını sanıyordu. Hırslı hırslı, “Beni almak istememesi demek bunun içinmiş. Ben de, budalalığıma doymayayım, Madam de Rênal’e akıl danışıyor, eğitmene söz geçirmesini diliyordum,” dedi.</p>
		<p>Hemen o akşam Mösyö de Rênal’e kentten, gazetesiyle bir de uzun imzasız bir mektup geldi. Bu mektup, evinde olup bitenleri anlatıyordu. Julien, Mösyö de Rênal’in bu mavimtırak kâğıda yazılmış mektubu okurken sapsarı kesildiğini, ikide bir gözlerini kaldırıp kendisine, Julien’e, kötü kötü baktığını gördü. Bütün o akşam Belediye Başkanı’nın çatık kaşları düzelmedi ve Julien’in, Burgonya’nın soylu aileleri hakkında bilgi isteyerek yaltaklanmaya kalkışının da hiçbir yararı olmadı.</p>
	</div>
	<div class="si-footnotes">
		<div class="si-footnote" id="f44"><a class="si-backref" href="#ref_f44">44</a><span>. Fransızca metinde, de Moirod’nun yazımının bozukluğu gösterilmek için <em>hier</em>, yani dün sözcüğü <em>yert</em> biçiminde yazılmıştır. (Ç.N.)</span></div>
	</div>
</body>
</html>