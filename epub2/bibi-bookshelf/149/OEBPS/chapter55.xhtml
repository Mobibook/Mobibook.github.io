<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>25 <span class="inline">Erdeme bu düşer!</span></h2>
		<div class="epigraph">
			<p>“Ama ben o zevki bu kadar sakınarak, bu kadar<br/>çaba göstererek tattıktan sonra<br/>artık o benim için bir zevk olamaz ki!”</p>
			<p class="gap-writer">LOPE DE VEGA</p>
		</div>
		<p>Julien, Paris’e dönüp de Mole Markisi’nin çalışma odasından çıkar çıkmaz (aldığı yanıtlar Marki’yi pek şaşırtmıştı), hemen Kont Altamira’ya koştu. Bu yakışıklı yabancının ölüm cezası hükmü giymiş olmak üstünlüğünden başka pek ağırbaşlı, son derece dindar olmak gibi mutlu huyları da vardı, Kont bu iki erdemi hele oldukça soylu olması yüzünden, Madam de Fervaques’ın en çok saydığı, en sık görüştüğü adamlardan biriydi.</p>
		<p>Julien, ciddi bir eda ile Altamira’ya, Mareşal’in karısına vurulduğunu açıkladı. Altamira, “Namusuna, iffetine söz yok,” dedi Kont. “Çok temiz, çok namusludur, ama biraz Cizvit kafalıdır. Tumturaklı sözleri de sever. Bazı günler oluyor, kullandığı sözcüğü anladığım halde, bütün cümleden bir anlam çıkaramıyorum. Onu dinlerken Fransızcayı, söyledikleri kadar iyi bilmemem olasılığı aklıma geliyor. Onunla tanışmak, adınızın ağızlarda dolaşmasına neden olur; kibarlar çevresinde saygınlığınız artar... Haydi bir yol gidip Bustos’u görelim,” dedi. Kont da bir zamanlar Madam de Fervaques’ın arkasına düşmüştü.</p>
		<p>Don Diego Bustos, yazıhanesinde davacı dinleyen bir avukat gibi, hiç sesini çıkarmadan işi uzun uzun anlattırdı. Bustos, keşiş suratlı, kara bıyıklı, eşi benzeri olmayan, ağırbaşlı bir adamdı; iyi de bir <em>carbonaro</em><a class="si-noteref" href="#f117" id="ref_f117">117</a> idi. Sonunda Julien’e, “Anlıyorum,” dedi, “Madam de Fervaques’ın şimdiye kadar dostu oldu mu, olmadı mı? Amacınıza erişmeyi umut edebilir misiniz? Bunları öğrenmek istiyorsunuz. Bana sorarsanız ben o işi başaramadım. Artık onun için gönlümde heves kalmadı da şimdi şöyle düşünüyorum; oldukça huysuzdur, hem örneğini birazdan anlatacağım, oldukça da kin tutar.</p>
		<p>Hani, dâhilerde görülen güçlü bir karakter vardır, her işe sanki bir tutku cilası vurur; o kadının karakteri böyle değildir. Tersine, onun, o az bulunur güzelliği, tazeliği, diriliği, Felemenkliler gibi soğukkanlı, sakin olmasından gelir.”</p>
		<p>İspanyol’un böyle ağır ağır konuşması, hiç istifini bozmaması, Julien’in sinirine dokunuyordu; ara sıra ağzından birer ikişer hecelik sözcükler kaçırdığı da oldu.</p>
		<p>Don Diego Bustos, gururla, “Dediklerimi dinliyor musunuz, yoksa susayım mı?” dedi.</p>
		<p>Julien, “Bağışlayın, <em>furia Francese</em>,<a class="si-noteref" href="#f118" id="ref_f118">118</a> dinliyorum,” dedi.</p>
		<p>“Madam de Fervaques, söylediğim gibi, pek kin güder; hiç görmediği birtakım avukatları, Collé gibi şarkılar yazan yoksul yazar takımını acımasızca cezalandırmak ister. Collé’yi bilirsiniz, hani bir şarkısı var: </p>
		<p class="gap"><em>J’ai la marotte</em></p>
		<p><em>D’aimer Marote, etc.</em><a class="si-noteref" href="#f119" id="ref_f119">119</a></p>
		<p class="gap">Julien, o şarkıyı baştan aşağı dinlemek zorunda kaldı. Fransızca şarkı söylemek, İspanyol’u pek keyiflendiriyordu.</p>
		<p>O canım şarkıyı, Julien kadar sinirlenerek dinleyen olmamıştır. Onu bitirdikten sonra Don Diego Bustos, “<em>Un jour l’amant au cabaret...</em>”<a class="si-noteref" href="#f120" id="ref_f120">120</a> diye devam etti.</p>
		<p>“Bu şarkıyı yazanı da, Madam de Fervaques bir gün işinden attırdı.”</p>
		<p>İspanyol, bu şarkıyı da söylemeye kalkacak diye Julien’in ödü koptu. Neyse ki Don Diego Bustos, bu kez yalnızca anlatmakla kaldı. O şarkıda, gerçekten pek densizce, utanmazca sözler vardı.</p>
		<p>Don Diego, “Madam de Fervaques’ın bu şarkıya kızdığını görünce,” dedi, “kendisi gibi yüksek bir kadının öyle her basılan saçmayı okumasının doğru olmayacağını söyledim. ‘Dindarlık, ağırbaşlılık ne kadar ilerlese Fransa’da gene bir meyhane edebiyatı bulunur,’ dedim. Adamcağız, yarı maaşla kadro dışı edilmiş bir askermiş, yılda bin sekiz yüz frank getiren bir işi varmış. Madam de Fervaques onu o işten attırınca, ‘Dikkat edin,’ dedim, ‘siz o şiirci parçasına kendi silahınızla saldırdınız, o da size şiirle karşılık verir, iffet, namus üzerine şarkı yazar. Yaldızlı salonlar sizden yana olur, ama gülmeyi sevenler onun yergilerini ağızlarından düşürmezler.’ Bu sözlerime ne yanıt verse beğenirsiniz? ‘Ben Tanrı uğruna kendimi kurban etmişim, çok mu? Bütün Paris halkı arasında ben din uğrunda ölmeye giderim; Fransa için yepyeni, görülmemiş bir şey olur,’ dedi. Halk onu görür de erdemi, büyüklüğü saymayı öğrenirmiş. Hayatının en güzel günü o gün olurmuş. Gözlerinin güzelliği bir kat daha arttı.”</p>
		<p>Julien, “Ah! O gözler ne güzeldir!” dedi.</p>
		<p>“Görüyorum ki iyiden iyiye tutulmuşsunuz.”</p>
		<p>Sonra Don Diego gururla sürdürdü:</p>
		<p>“Onun karakteri insanı ne yapıp yapıp öç almak zorunda bırakan öfkeli karakterlerden değil. Gene ötekine berikine kötülük etme hevesi, bence mutsuz olduğundan. Onun içinde bir mutsuzluk var. Acaba böyle namusluluk, iffet taslamaktan yorulmuş olmasın?”</p>
		<p>İspanyol, Julien’e bir dakika kadar sessizce baktı, sonra düşünceli düşünceli, “İşte asıl sorun da bu ya,” dedi. “Size bir umut kapısı açılırsa bu yüzden açılır. Onun peşini bırakmadığım iki yıl içinde bunu çok düşündüm, çok kafa yordum. Siz âşıksınız, sizin mutlu olup olmamanız o büyük sorunun çözümüne bağlı; acaba o, iffet taslamaktan yorulmuş, mutsuz olduğu için kötülük eden bir kadın mı?”</p>
		<p>O zamana kadar hiç ağzını açmayan Altamira, birden söze karışıp, “Belki de, sana yirmi kere söylediğim gibi, yalnızca Fransız kendini beğenmişliğidir,” dedi. “Yaradılışından sıkıcı, duygusuz olan o kadını üzen belki de yalnızca tanınmış bir kumaş tüccarı olan babasını hatırlamasıdır... Onun mutlu olması için bir tek yol var: Onu Toledo’ya götürmeli, her gün Cehennem’i anlatıp duracak bir papazın eline bırakmalı.”</p>
		<p>Julien, kapıdan çıkarken Don Diego, gene gururla, “Altamira, sizin de bizlerden olduğunuzu söylüyor,” dedi. “Bir gün siz, bizim özgürlüğe kavuşmamıza yardım edersiniz; bunun için ben de sizin o eğlencenize yardım ederim. Madam de Fervaques’ın anlatımını bilmeniz iyi olur: İşte kendi elyazısıyla dört mektubu.”</p>
		<p>Julien, sevinçle, “Kopyasını çıkarır, asıllarını gene getiririm,” dedi.</p>
		<p>“Bizim bu konuştuklarımız aman kimsenin kulağına gitmesin.”</p>
		<p>Julien, “Kesinlikle,” dedi, “size şerefim üzerine söz veririm.”</p>
		<p>“Tanrı işinizi rast getirsin!”</p>
		<p>Don Diego Bustos, Altamira ile Julien’i sessizce merdiven başına kadar geçirdi.</p>
		<p>Bu sahne Julien’i biraz neşelendirmişti; az kalsın gülümseyecekti. İçinden, “Bizim dindar Altamira da, günah işlemek için bana yardım ediyor,” diyordu.</p>
		<p>Don Diego Bustos, öyle ciddi ciddi anlatırken, Julien, Aligre konağındaki saatin sesine kulak vermişti.</p>
		<p>Yemek saati yaklaşıyordu, demek biraz sonra Mathilde’i görecekti! Konağa dönüp özene bezene giyindi.</p>
		<p>Ama merdivenden inerken, “İşte bu birinci budalalık,” dedi, “Prens Korasoff’un dediklerini tam tutmalı.”</p>
		<p>Yeniden odasına çıkıp üstünü değiştirdi, daha sadesi can sağlığı, bir yolcu giysisi giyindi.</p>
		<p>İçinden, “Şimdi,” dedi, “asıl iş bakışlarda.” Daha saat beş buçuktu; akşam yemeğine saat altıda oturulurdu. “Şöyle bir salona ineyim,” dedi. Orada kimsecikler yoktu. Mavi kanepenin yanına gelince yere kapanırcasına diz çöktü, Mathilde’in her zaman kolunu dayadığı yeri öptü, gözlerinden yaşlar boşandı; az sonra yanakları ateş gibiydi. Öfkeyle, “Bu budalaca hassaslığı gidermenin bir çaresi,” dedi. “Asıl duygularımı belli edecek.” Kendine bir çekidüzen vermek için eline bir gazete aldı; üç-dört kez salondan bahçeye gidip geldi.</p>
		<p>Ancak bir büyük meşe ağacının altına saklandıktan sonra, o da tir tir titreyerek, Matmazel Mole’ün penceresine başını kaldırıp bakabildi. Pencere sımsıkı kapalıydı; Julien az kalsın yere yuvarlanıverecekti, meşe ağacına tutunup uzun süre öyle durdu; sonra sendeleyerek bahçıvanın merdivenine bakmaya gitti.</p>
		<p>Zincirin halkası, talihi şimdikinden büsbütün başka olduğu günlerde kırdığı halka, daha onarılmamıştı. Julien, içinden gelen çılgınca bir duyguya kapılıp o halkayı aldı, bastıra bastıra öptü.</p>
		<p>Salondan bahçeye, bahçeden salona avare avare girip çıktıktan sonra Julien büyük bir yorgunluk duymaya başladı; bunu bir başarı sayıp sevindi. “Böylece gözlerim parlamaz, gerçek durumum anlaşılmaz!” diyordu. Sofraya oturacak olanlar birer birer geliyordu; kapının her açılışında Julien, yüreği duruverecekmiş gibi bir çarpıntı geçiriyordu.</p>
		<p>Sofraya oturuldu. Matmazel Mole, her zamanki alışkanlığından şaşmamıştı; herkesten sonra geldi. Julien’i görünce oldukça kızardı; onun yolculuktan döndüğünü söylememişlerdi. Julien, Prens Korasoff’un öğüdünü hatırlayıp ellerine baktı; elleri titriyordu. Bunu görünce kendisi de anlatılmaz derecede heyecanlandı; çok şükür bu perişanlığın yalnızca yorgunluktan geldiğini sandıracak bir tavır takınabildi.</p>
		<p>Mösyö Mole, Julien’i övdü. Biraz sonra Markiz de ona birkaç söz söyleyip yorgun görünüşünden dolayı kutladı. Julien, her an içinden, “Matmazel Mole’e bakmamalıyım, ama ona bakmaktan çekinir gibi bir durumum olmamalı,” diyordu. “Başıma gelen felaketten sekiz gün önce nasıl idiysem gene öyle olmalıyım.” Elde ettiği başarıya sevindi. Salonda kaldı. İlk defa olarak Markiz de La Mole’e ilgi gösterdi, onun çevresini alan kimseleri konuşturmak, sohbeti canlandırmak için elinden geleni yaptı.</p>
		<p>Bu inceliğinin ödülünü gördü: Saat sekize doğru Madam de Fervaques’ın geldiği haber verildi. Julien hemen çıktı, biraz sonra özenerek giyinmiş olarak içeri girdi. Madam Mole, Julien’in böyle saygı göstermesinden pek duygulandı, hoşnutluğunu göstermek için Madam de Fervaques’a onun gezisini anlattı. Julien, gözlerini Mathilde’e göstermeyecek bir biçimde Mareşal’in karısının yanındaki sandalyeye oturdu. Kadınlara yaltaklanmak sanatının yoluna yordamına tam uygun bir hal takınmış, Madam de Fervaques’a son derece hayranlık gösteriyordu. Prens Korasoff’un hediye ettiği elli üç mektubun birincisi hayranlık duygusu üzerine yazılmış parlak cümlelerle başlıyordu.</p>
		<p>Madam de Fervaques, Opera-Buffa’ya gideceğini söyledi. Julien hemen oraya koştu; Şövalye de Beauvoisis’yi buldu, onunla birlikte, mabeyin soyluları için ayrılmış localardan birine girdi; bu loca Madam de Fervaques’ınkinin tam yanındaydı. Julien gözlerini ondan ayırmadı.</p>
		<p>Konağa dönünce, “Ben bu kuşatmanın günü gününe bir defterini tutmalıyım,” dedi, “yoksa yaptığım saldırıları unuturum.” Kendini zorlayıp bu can sıkıcı konu üzerine iki-üç sayfa yazı yazdı, böylece, doğrusu büyük iş, Matmazel Mole’ü hemen hemen hiç düşünmemeyi başardı.</p>
		<p>Julien uzaktayken, Mathilde onu hemen hemen unutmuştu. “Olup olacağı bayağı adamın biri,” diyordu, “onun adı bana her zaman hayatımın en büyük lekesini hatırlatacak. Herkesin akıllılık, usluluk, namus dediği şeylere dönüp onlara bağlı kalmalı; onları unutmak bir kadın için yok olmaktır.” Croisenois Markisi’yle evlenme konusunda çoktan beri başlamış olan konuşmalara artık hayırlı bir sonuç verilmesine razı oldu. Croisenois, sevincinden çıldırıyordu; biri gelip de ona Mathilde’de övünerek gördüğü bu halin, kadere boyun eğmekten başka bir şey olmadığını söylese Croisenois doğrusu pek şaşardı.</p>
		<p>Julien’i görünce, Matmazel de Mole’ün bütün düşünceleri değişti. “İşin doğrusunu ararsak, benim kocam o,” dedi, “ben gerçekten akıllıca davranmak istiyorsam, asıl ona varmalıyım.”</p>
		<p>Julien’in tedirgin etmeye kalkacağını, kederli tavırlar takınacağını sanıyor, vereceği yanıtları hazırlıyordu. Julien, yemekten kalkınca, hiç kuşkusuz gelip onunla konuşmak isteyecekti! Oysa Julien hiç kıpırdamadı, salondan çıkmadı; gözlerini bir kere bile bahçeye çevirmedi; içi titriyordu, ama acıya katlanıp gene de bakmadı! Matmazel Mole, “Ne konuşacaksak hemen konuşup bitirmek daha iyi,” dedi, yalnız başına bahçeye çıktı, ama Julien arkasından gelmedi. Mathilde salonun camlı kapıları önünde dolaştı. Julien’e baktı: O, Madam de Fervaques’ın yanına oturmuş, Rhin Irmağı kıyılarındaki tepeciklerin üzerinde birer taç gibi yükselip onlara görkemli bir görünüm veren eski şato yıkıntılarını anlatıyordu. Bazı salonlarda “nükteli söz” denen duygulu, parlak cümleler uydurma işini de çok iyi beceriyordu.</p>
		<p>Prens Korasoff’un, Paris’te olsa, koltukları kabarırdı; o akşam tam onun söylediği gibi oldu.</p>
		<p>Julien’in ertesi günler yapıp ettiklerini görse, onları da beğenirdi.</p>
		<p>İktidar partisinin gizli elebaşıları arasında döndürülen bir entrika, birkaç kişiye nişan dağıtılmasına neden olacaktı; Madam de Fervaques, büyük amcasına verilmesini kesinlikle istiyordu. Mole Markisi de kayınbabası için nişan koparmaya çalışıyordu. İkisi de bu iş için elbirliği ettiler. Mareşal’in karısı hemen her gün La Mole konağına gelmeye başladı. Julien, Marki’nin hükümete geçeceğini Madam de Fervaques’tan öğrendi: Marki, <em>Camarilla</em>’ya<a class="si-noteref" href="#f121" id="ref_f121">121</a> hiçbir sarsıntıya yer vermeden, üç yılda anayasanın kaldırılacağına söz vermiş, bunun için bir de ustalıklı yol bulmuştu.</p>
		<p>Mösyö Mole, hükümete geçerse, Julien de kendisine bir piskoposluk verileceğini umabilirdi; ama gözleri önüne sanki bir perde çekilmiş de bu gibi büyük çıkarları görmez olmuştu. Öyle şeyleri ancak hayal meyal, çok, daha çok sonra olabilecek şeyler diye aklına getiriyordu. Kendisini deliye döndüren o dayanılmaz üzüntüye uğrayalı beri hayatın her türlü çıkarı da, zevki de onun gözünde, Matmazel Mole’le barışıp barışmamasına bağlıydı. Hesaplıyor, beş-altı yıl bu işin üstüne düşerse, kendisini ona yeniden sevdirebileceğini umuyordu.</p>
		<p>Julien, her şeyi sakin kafayla düşünen Julien, işte böyle saçmalamaya, budalalığa başlamıştı. Bir zamanlar ona bir üstünlük veren bütün erdemlerinden şimdi kala kala bir parça direnci kalmıştı. Prens Korasoff’un çizdiği plana göre davranıp her akşam Madam de Fervaques’ın koltuğunun yanında bir yere oturuyordu; ama o plana aklı değil, ancak bedeni bağlıydı, çünkü kadına söyleyecek tek söz bulamıyordu.</p>
		<p>Kendisini, Mathilde’e, artık iyileşmiş, onu unutmuş gibi gösterme çabaları ruhunun bütün güçlerini kaplamıştı; Mareşal’in karısının yanında canı var-yok bir ceset gibi duruyordu; son dereceyi bulan bedensel acılarından olduğu gibi gözleri de o eski ateşi bütün bütün yitirmişti.</p>
		<p>Madam Mole, bütün düşünceleri, kanıları, bir gün kendisini bir düşes edebilecek olan kocasından duyduklarının bir aynası olduğundan, birkaç gündür Julien’i öve öve bitiremiyordu.</p>
	</div>
	<div class="si-footnotes">
		<div class="si-footnote" id="f117"><a class="si-backref" href="#ref_f117">117</a><span>. XIX. yüzyılın başlangıcında İtalya’da generallerin kurduğu gizli bir derneğin adı. Amaçları İtalyan birliğini kurmaktı. (Ç.N.)</span></div>
		<div class="si-footnote" id="f118"><a class="si-backref" href="#ref_f118">118</a><span>. (Fr.) Fransız sabırsızlığı. (Ç.N.)</span></div>
		<div class="si-footnote" id="f119"><a class="si-backref" href="#ref_f119">119</a><span>. Bu da benim tutkum / Marote’a vurgunum. (Ç.N.)</span></div>
		<div class="si-footnote" id="f120"><a class="si-backref" href="#ref_f120">120</a><span>. “Bir gün kabarede, âşık...” (Ç.N.)</span></div>
		<div class="si-footnote" id="f121"><a class="si-backref" href="#ref_f121">121</a><span>. (Fr.) Yurt yönetiminde, perde arkasındakiler. (Ç.N.)</span></div>
	</div>
</body>
</html>