<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>42 <span class="inline">İdam hücresi</span></h2>
		<p>Julien’i yeniden hapishaneye getirince, ölüm cezası mahkûmlarına ayrılmış bir odaya soktular. Her zaman en küçük şeylerin bile farkına vardığı halde bu kez kuleye çıkmadığına dikkat etmedi. Ölmeden önce bir kere daha Madam de Rênal’i görebilir, bu mutluluğa ererse ona ne söyleyeceğini düşünüyordu. Kadın elbette onu susturmak isteyecekti; o halde Julien’in daha ilk sözcükte bütün pişmanlığını anlatabilmesi gerekiyordu. “Böyle bir davranıştan sonra onu, yalnızca onu sevdiğime nasıl inanır? Hem benim onu öldürmek isteyişim gözümün yükseklerde olduğundan, ya da Mathilde’i sevdiğimdendi.”</p>
		<p>Yatağa girip de çarşafın kaba bir bezden olduğunu anlayınca aklı başına geldi. “Ha!” dedi, “Ölüm mahkûmu olduğum için zindana atılmışım. Doğru.</p>
		<p>Kont Altamira bir gün bana anlatmıştı: Danton, kafası kesilmeden bir gün önce o kalın sesiyle: ‘Tuhaf!’ demiş, ‘giyotine gitmek’ fiilinin bütün zamanlarının çekimi yapılamıyor. Giyotine gideceğim denilebiliyor, giyotine gideceksin de denilebiliyor, ama ‘giyotine gittim’ denilemiyor.</p>
		<p>Niçin denmesin? Bir öbür dünya varsa, o da söylenebilir... Ama orada karşıma Hıristiyanların Tanrısı çıkarsa yandığım gündür: O, zorbanın biri, zorba olduğu için de hep öç almak peşinde; kitabı hep en ağır cezalarla dolu. Onu hiç sevmedim, kimsenin onu yürekten sevdiğine de inanamadım.” (Acıma nedir bilmez Kutsal Kitap’ın birçok parçalarını hatırladı.) “Beni çok kötü cezalandırır. Ya karşıma Fenelon’un tanrısı çıkarsa! O bana belki, ‘Çok sevdiğim için çok günahın bağışlanacak,’ der.</p>
		<p>Ben gerçekten çok sevdim mi? Evet, Madam de Rênal’i sevdim, ama ona karşı davranışım çok korkunç oldu. Her işimde olduğu gibi o işte de basit, alçakgönüllülük erdemini bırakıp parlak olan şeylere koştum.</p>
		<p>Ama neler umabilirdim!.. Bir savaş çıkarsa süvari alayı; barışta elçilik kâtibi; sonra elçi... çabucak politika işini kavrar, oralara yükselirdim... Bir budala bile olsam, Mole Markisi’nin damadı için korkulacak rakip mi bulunur? Bütün budalalıklarım hoş görülür, daha doğrusu birer erdem sayılırdı. Değeri büyük, Viyana’da Londra’da saltanat süren bir adam... Pek öyle değil, beyefendi, üç gün sonra giyotin.”</p>
		<p>Julien, kafasında bir alay gibi beliren bu düşünceyi gülerek karşıladı. “Gerçeği ararsan bir insanın içinde iki kişi var,” dedi. “O alaylı sözü de kim düşünüp söyledi?”</p>
		<p>İçinde kendisine karşı çıkan ikinci kişiye, “Evet, dostum,” dedi, “üç gün sonra kafam kesilecek. Mösyö de Cholin, Rahip Maslon’la ortaklaşa bir pencere kiralayıp benim kafamın nasıl kesileceğini seyredecekler. Bakalım, pencerenin kiralanması işinde, bu iki sayın beyefendiden hangisi öbürünü yere çalacak?”</p>
		<p>Rotrou’nun <em>Venceslas </em>tragedyasından şu parça hatırına geliverdi:</p>
		<blockquote>
			<p>LADISLAS: Ruhum hazırdır.</p>
			<p>KRAL (Ladislas’ın babası): Darağacı da hazır, uzatın başınızı.</p>
		</blockquote>
		<p>Julien: “Güzel yanıt doğrusu!” deyip uyudu. Ertesi sabah iki kolun kendisine sıkı sıkı sarıldığını duyup uyandı. Gözlerini açıp şaşkın şaşkın, “Ne? Bu kadar tez mi?” dedi.</p>
		<p>Gelenin Mathilde olduğunu anlayınca, “Çok şükür ne demek istediğimi anlamadı,” dedi. Bu düşünce ona soğukkanlılığını kazandırdı. Mathilde sanki altı aylık bir hastalıktan kalkmış gibiydi; gerçekten tanınmayacak bir hale gelmişti.</p>
		<p>Ellerini acıtırcasına burarak, “O Frilair alçağı bana oyun etti,” diyor, öfkesinden bir türlü ağlayamıyordu.</p>
		<p>Julien, “Dün konuşurken ne hoştum, değil mi?” dedi. “Ömrümde ilk olarak, söyleyeceğim sözü önceden hazırlamamıştım! Doğrusu bunun hem ilk hem de sonuncu olmasından korkulabilir.”</p>
		<p>O anda Julien, Mathilde’in ruhu ile usta bir piyanistin piyano çalması gibi oynuyordu.</p>
		<p>“Gerçi ben bir soylu değilim ama, Mathilde’in yüksek ruhu, sevgilisini de kendine kadar yükseltti. Sanır mısınız ki Boniface de La Mole, yargıçlar karşısında benden daha çok direnç göstermiştir?”</p>
		<p>O gün Mathilde, herhangi bir evin beşinci katında oturan yoksul bir kız gibi, gösterişsiz, yapmacıksız bir şefkat duygusuyla davranıyordu, ama sevgilisinin ağzından daha süssüz sözler çıkmadı. Julien ona, farkına varmadan, vaktiyle kendi çektiği işkencenin acısını çektiriyordu.</p>
		<p>Julien, “Nil’in kaynakları bilinmez,” dedi; “ırmaklar kralını, küçük bir ırmak halinde görmek insan gözüne nasip olmamıştır: Böylece Julien’i zayıf görmek de kimseye nasip olmayacaktır, çünkü bir kere o zayıf değildir. Ama gönlüm çabucak yumuşuyor; en bayağı söz, gönülden gelen bir eda ile söylendi mi, hemen sesime bir yufkalık veriyor, gözlerimi bile yaşartıyor. Kaç kez bu yüzden, duygusuz insanların küçümsemesine uğradım! Benim aman dilediğimi sandılar: İşte buna dayanamam.</p>
		<p>Danton, darağacı başında, karısını hatırlayıp üzülmüş derler; ama Danton cılız, sıska bir ulusa güç vermiş, düşmanın Paris’e girmesini önlemiş bir adamdı... Benim neler yapabilecek bir adam olduğumu bir ben bilirim... Başkalarının gözünde bir BELKİ isem, işte o kadar.</p>
		<p>Buraya, zindana, Mathilde değil de, Madam de Rênal gelseydi gene kendimi tutabilir miydim? Üzüntümün, pişmanlığımın son dereceyi bulması, Valenod’larla ülkenin ileri gelenlerinin gözünde ölüm korkusu, o alçakça korku oluverirdi; paraları olduğu için hiçbir şeye imrenmek, heves etmek tehlikesine düşmeyen o adamlar, istedikleri kadar böbürlensinler, gerçekte ne güçsüz insanlardır! Beni ölüm cezasına çarptıran Mösyö de Moirod ile Mösyö de Cholin, ‘Ne olacak, kerestecinin oğlu,’ derler. ‘Bilgin, becerikli bir adam olabilir, ama yürekli olmak... yürekli olmak öğrenilmez ki!’ Hem de şimdi ağlayan, daha doğrusu artık ağlayamayan şu zavallı Mathilde bile...”</p>
		<p>Kıza baktı, gözleri kıpkırmızıydı, onu kollarında sıktı: Gerçek bir acıyı görmek, yapmayı düşündüğü kıyaslamayı unutturmuştu... “Belki bütün gece ağlamıştır,” dedi; “ama bir gün bu anı, onu kim bilir ne kadar utandıracaktır! Daha bir çocukken, bir soysuzun alçakça düşüncelerine kapılıp yolunu şaşırdığını düşünür... Le Croisenois onu alacak kadar zayıftır; doğrusu iyi de eder. Mathilde onu adam eder:</p>
		<p class="gap">Büyük şeyler tasarlayan, inançlı bir ruhun,</p>
		<p>Sıradan kişilerin kalın kafaları üzerinde</p>
		<p>Sahip olduğu haklı erdemle...</p>
		<p class="gap">İşte bu hoş: Ölüme mahkûm olalı beri, hayatımda öğrenemediğim bütün dizeler aklıma geliyor. Bu da bir yıkım belirtisi olmalı...”</p>
		<p>Mathilde ona sönük bir sesle, “İçeriki odada sizi bekliyor,” deyip duruyordu. Sonunda Julien o sözlere dikkat edebildi, “Sesi zayıflamış ama,” dedi, “gene edasından emretme huyu belli. Kızmamak için böyle yavaş söylüyor.” Sesine bir tatlılık vererek, “İçeride dediğiniz kim?” diye sordu.</p>
		<p>“Avukat, size Yargıtay’a başvuru dilekçesi imzalatmaya geldi.”</p>
		<p>“Öyle şey istemem.”</p>
		<p>Mathilde ayağa kalktı; gözlerinden kıvılcımlar fışkırıyordu:</p>
		<p>“Nasıl istemezsiniz,” dedi; “bu da ne demek oluyor?”</p>
		<p>“Çünkü ben şimdi kendimde, kimseye gülünç olmadan ölmek için gereken cesareti buluyorum. Bu nemli zindanda iki ay oturduktan sonra gene o güç bakalım kalır mı? Birtakım papazlarla, babamla uzun uzadıya konuşmak gerekecek... Dünyada hiçbir şey bunun kadar canımı sıkamaz. Şimdiden öleyim, bitsin.”</p>
		<p>Bu hiç beklenmedik engel, Mathilde’in yaradılışındaki bütün kendini beğenmişliği yeniden uyandırdı. Besançon zindanının kapıları açılmadan önce, erkenden gidip Rahip de Frilair’i görmek istemiş, ama olmamıştı; bütün öfkesini Julien’den almak istedi. Julien’i taparcasına seviyordu; ama bir çeyrek saat onun huyu hakkında, onu sevmiş olmaktan duyduğu pişmanlık hakkında kükredi durdu. Julien bunları dinlerken, bir zamanlar La Mole konağının kitaplığında en ağır aşağılayıcı sözleri yağdıran kibirli kızla karşılaştığını görüyordu.</p>
		<p>“Senin soyunun şerefini bir kat daha yükseltmek için Tanrı seni erkek yaratmalıydı,” dedi.</p>
		<p>İçinden, “Ama bana gelince,” diye düşündü, “bu iğrenç yerde iki ay daha kalmak budalalığını göstermeyeceğim; soylular partisi zorbalarının uyduracağı her türlü alçakça kara çalmalara,<a class="si-noteref" href="#f132" id="ref_f132">132</a> iftiralara uğra, buna karşı biricik avuntum da bu deli kızın ilenmeleri olsun: Benim işime gelmez... Ne yapalım? Öbür gün sabahleyin, soğukkanlı, pek usta diye tanınmış bir adamla düello edeceğim.” İçindeki ikinci adam, o şeytanca sözler söyleyen, “Hem de ne usta ya,” dedi, “şimdiye kadar bir kere bile düşmanını sağ bıraktığı olmamış.”</p>
		<p>“Anladık, öyle olsun; daha iyi ya!” Mathilde’in sözleri gitgide daha açıklık kazanıyordu; Julien içinden, “Hayır, hayır,” dedi, “Yargıtay’a başvurmayacağım.”</p>
		<p>Bu kararı verdikten sonra hayale daldı... “Postacı geçerken, her zamanki gibi gazeteyi saat altıda bırakır; saat sekizde, Mösyö de Rênal okuyup bitirdikten sonra, Élisa ayaklarının ucuna basarak gelip gazeteyi yatağın ucuna kor. O, biraz sonra uyanır; okurken birdenbire fenalaşır; o güzel eli titrer... ‘Saat onu beş geçe, adalet yerini bulmuştu...’ Bu sözcükleri bile okur.</p>
		<p>Gözünden sıcak yaşlar dökülerek ağlayacaktır, ben onu bilirim, kendisini öldürmek istemiş olmamdan bir şey çıkmaz, hepsini unutur. Benim ölümüme yürekten ağlayacak tek insan, benim öldürmeye kalktığım kadın olacak. İşte bu bir çelişki!” dedi; Mathilde’in kendisini kandırmak için çalıştığı bütün bir çeyrek saat, hep Madam de Rênal’i düşündü. Gerçi bu durumdan silkinmek istiyor, Mathilde’in sözlerine yanıt bile veriyordu; ama aklı hep Verrières’deki yatak odasındaydı. Turuncu canfesten işlemeli karyola örtüsü üzerinde <em>Gazette de Besançon</em>’u görüyordu. O bembeyaz elin gazeteyi sinirli sinirli sıktığını görüyordu; Madam de Rênal’in ağladığını görüyordu... O şirin yüzde gözyaşının her damlasını görüyordu.</p>
		<p>Matmazel Mole, Julien’i yola getiremediğini görünce avukatı içeri çağırdı. Çok şükür ki avukat, 1796 İtalya Savaşı’nda yüzbaşı olarak bulunup orada Manuel’le arkadaşlık etmiş bir adamdı.</p>
		<p>Âdet yerini bulsun diye o da mahkûmu düşüncesinden vazgeçirmeye çalıştı. Ona saygı göstermek isteyen Julien, öyle bir karar vermesinin nedenlerini birer birer anlattı.</p>
		<p>Mösyö Félix Vaneau, yani avukat, sonunda, “Evet,” dedi, “bu düşünce de yanlış değil. Ama üç gün içinde Yargıtay’a başvurma hakkınız var; her gün gelip size sormak da benim görevim. İki aya kadar bu hapishanenin altından bir volkan çıkarsa, kurtulmuş olursunuz.”</p>
		<p>Sonra Julien’e bakarak, “Hem hastalıktan ölmek de var,” dedi.</p>
		<p>Julien onun elini sıktı:</p>
		<p>“Çok teşekkür ederim, siz iyi bir adamsınız. Bu konuyu düşüneceğim.”</p>
		<p>Mathilde, avukatla birlikte çıkıp gittikten sonra Julien düşündü: Avukata duyduğu dostluk, kıza duyduğundan çoktu.</p>
	</div>
	<div class="si-footnotes">
		<div class="si-footnote" id="f132"><a class="si-backref" href="#ref_f132">132</a><span>. Bunu bir Jakoben söylüyor. (Stendhal)</span></div>
	</div>
</body>
</html>