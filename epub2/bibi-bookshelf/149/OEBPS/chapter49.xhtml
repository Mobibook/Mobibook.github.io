<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>19 <span class="inline">İtalyan operası</span></h2>
		<div class="epigraph">
			<p><em>“O how this spring of love resembleth</em></p>
			<p><em>The uncertain glory of an April day;</em></p>
			<p><em>Wich now shows all the beauty of the sun</em></p>
			<p><em>And by and by a cloud takes all away!”</em><a class="si-noteref" href="#f106" id="ref_f106">106</a></p>
			<p class="gap-writer">SHAKESPEARE</p>
		</div>
		<p>Kafası, hem umduğu büyük işle hem de gelecekle dolu olan Mathilde, arası çok geçmedi, bir zamanlar Julien’le, günlük hayattan uzak, kuru konular üzerine giriştiği tartışmaları bile özlemeye başladı. Bu kadar yüksek düşüncelerle yorulup onun yanında bulmuş olduğu mutluluk anlarını da hasretle andığı oluyordu; ama bu anılar büsbütün de pişmanlık uyandırmadan geçmiyor, bazen omuzlarına bir yük gibi çöküyordu.</p>
		<p>İçinden, “Ama,” diyordu, “görevlerini ancak böyle bir değerli adam için unutmak benim gibi bir kıza yakışmaz şey değildir; benim onun güzel bıyıklarına, ata binmekteki inceliğine vurulduğum söylenemez ya! Ben onun, Fransa’nın geleceği üzerine açtığı derin tartışmalara, bizim üzerimize çökecek olayların 1688 İngiliz devrimini andıracağı hakkında ileri sürdüğü düşüncelere vuruldum.” Pişmanlık duygularını susturmak için, “Doğru,” diyordu, “ben kendimi kaptırdım, ama bir bebek gibi kendimi yalnızca görünüşteki erdemlere de kaptırmadım.”</p>
		<p>“Bir devrim olursa, Julien Sorel’in bir Roland, benim de bir Madam Roland<a class="si-noteref" href="#f107" id="ref_f107">107</a> olmayacağım ne belli? Bence o kadına benzemek, Madam de Staël’e benzemekten iyidir. Ahlaka değer vermeden yaşamak, bu çağda her işe engel olacaktır. Ben ikinci bir güçsüzlüğe düşersem elbette beni bağışlamazlar, utancımdan ölürüm.”</p>
		<p>Mathilde’in daldığı hayallerin hepsi de, açıkça belirtelim ki, bu söylediklerimiz kadar ağır düşünceler üzerine değildi.</p>
		<p>Julien’e gizlice bakıyor, en küçük davranışında bile bir incelik buluyordu.</p>
		<p>“Onun,” diyordu, “hak hukuk üzerine en küçük bir düşüncesi bile varsa, kuşkusuz ben onu da yok etmeyi başardım.</p>
		<p>Bu zavallı çocuğun sekiz gün önce bana o aşk sözünü söylerkenki kederli, son derece tutkulu durumu da bunu göstermiyor mu? Doğrusu o kadar saygı, sevgi gösteren bir söze benim kızışım da pek aykırı bir şey oldu ya! Ben onun karısı değil miyim? O sözleri çok doğaldı, ne yalan söylemeli pek de şirindi. Bitip tükenmek bilmeyen o konuşmalardan, zalimlik edip onu eski sevda öykülerimle üzdüğüm o konuşmalardan sonra bile Julien beni gene seviyor. Benim o gençler için beslediğim geçici duygular, hep iç sıkıntısından geliyordu; Julien onları kıskanıyor. Onların benim için, kendisi için ne kadar az tehlikeli insanlar olduğunu bilse! Onun yanında hepsi de bana sönük, birbirinin örneği gibi gözüküyor...”</p>
		<p>Mathilde bunları düşünürken elindeki kurşunkalemle, defterinin bir sayfasına gelişigüzel çizgiler çiziyordu. Bitirdiği resimlerden birine bakıp şaştı, son derece de sevindi: Çizdiği, son derecede Julien’e benziyordu. Heyecanla, “Bunu Tanrı yaptırıyor!” dedi, “İşte aşkın bir mucizesi daha, farkına varmaksızın onun resmini yapıyorum.”</p>
		<p>Hemen odasına çıktı; kapıyı kilitledi, boya kutusunu çıkarıp Julien’in resmini yapmaya çalıştıysa da başaramadı; o gelişigüzel çizilmiş profil, gene en benzeriydi; Mathilde bunu büyük aşkının pek belli bir kanıtı sayarak çok sevindi.</p>
		<p>Resim defterinin başından ancak geç vakit, Marki onu İtalyan operasına gitmek üzere çağırttığı zaman ayrıldı. Bir tek düşüncesi vardı, Julien’i bulup kendileriyle operaya gelmesi için onu çağırmaya annesini razı etmek.</p>
		<p>Julien gözükmedi, hanımların locasına da o akşam ancak bayağı kimseler geldi. Birinci perde kapanıncaya kadar Mathilde, en canlı tutku heyecanlarıyla yalnız sevdiği adamı düşündü; ama ikinci perdede, doğrusu Cimarosa’ya yaraşır bir ezgiyle söylenmiş, aşk üzerine derin bir söz Mathilde’in ta içine işledi. Operada başrolü oynayan kadın, “Onun için beslediğim bu taparcasına aşk yüzünden cezalandırılmalıyım; onu çok seviyorum!” diyordu.</p>
		<p>Bu hüzünlü yüce ezgiyi duyar duymaz dünyada ne varsa Mathilde’in gözünden silindi. Söz söylüyorlar, karşılık vermiyordu; annesi azarlıyor, gene aldırış etmeksizin ancak şöyle bir bakıyordu. Öyle bir coşku, öyle bir tutku coşkunluğu içindeydi ki, şimdi duyduğu duygular, birkaç gündür Julien’in onun için duyduklarına benzetilebilirdi. Durumuna pek yaraşır bulduğu o güftenin bestesi olan o gökten gelmiş denecek kadar hoş, hüzünlü ezgi, doğrudan doğruya Julien’i düşünmediği her ânı kaplamıştı. Müziğe olan sevgisi yüzünden, o akşam Mathilde, Madam de Rênal’in Julien’i her düşündüğü zaman olduğu gibiydi. Kafa aşkı hiç kuşkusuz gerçek aşktan daha çok zekâ gösterir, ama coşkunlukları da geçicidir; kendini gereğinden çok bilir, çözümleyicidir, kendi hakkında yargılara varır; düşünceye yolunu şaşırtmak şöyle dursun, tersine kendisi düşünüle düşünüle kurulmuştur.</p>
		<p>Eve döndüklerinde Mathilde, Madam Mole’ün dediklerine aldırmayıp ateşi olduğunu ileri sürdü; gecenin bir kısmını, piyanoda o hüzünlü havayı yineleyerek geçirdi. Kendisini büyüleyen havanın güftesini de söylüyordu:</p>
		<p class="gap"><em>Devo punirmi, devo punirmi,</em></p>
		<p><em>Se troppo amai.</em></p>
		<p class="gap">Bir delilik gecesinin sonucu, Mathilde’in aşkını yenmek işini başardığını sanması oldu.</p>
		<p>(Bu sayfanın, zavallı yazara türlü yönlerden zararı olacak. Donmuş ruhlu insanlar, onu densizlikle suçlamaya kalkacaklar. Oysa yazar, Paris salonlarında parlayan kızlara, içlerinden bir tanesinin bile Mathilde’in yaradılışını bayağı gösteren bu delice davranışlara kalkışabileceğini sanarak hakaret etmek isteğinde değildir. Mathilde, bütünüyle düş ürünü bir kişidir. Öyle ki, yazar, hayalinde onu yaratırken, XIX. yüzyıl uygarlığına bütün yüzyıllar arasında seçkin bir yer verecek olan toplumsal geleneklerini aklına bile getirmemiştir. Bu kışki baloların süsü olan küçükhanımlarımızın, sakınma açısından bir eksikleri yoktu. Onları büyük, parlak servete, ata, arabaya, verimli topraklara, kısacası kibarlar çevresinde insana hoş bir yer edindirecek şeylere hor bakmakla da suçlamak doğru olmaz. Bütün bu üstünlükleri iç sıkıcı bulmak şöyle dursun, onlara daimi isteklerle bağlıdırlar; gönüllerinde tutku denilen şey varsa, bu gibi şeyler içindir. Julien gibi az çok değeri olan delikanlıları ilerleten, onları yüze çıkaran da aşk değildir; onlar kendi aralarında bir arkadaşlık, birbirini koruma ocağı kurup buna sımsıkı bağlanır, bu ocak, bir kez tutunabildi mi, artık toplumun bütün nimetleri, bağışları, o delikanlıların başına yağmur gibi dökülür; böyle bir ocağa girmemiş bilimadamının vay haline, ufak tefek başarıları bile çok görülür, hakkını yemek yüksek erdem sahibi için bir şeref sayılır. A efendim, roman dediğin bir uzun yol üzerinde dolaştırılan bir aynadır. Bir bakarsın, göklerin maviliğini, bir bakarsın yolun irili ufaklı çukurlarında birikmiş çamuru görürsün. Sonra da kalkıp heybesinde bu aynayı taşıyan adamı ahlaksızlıkla mı suçlayacaksınız? Aynası çamuru gösteriyor diye aynaya suç bulmak olur mu? Böyle çamurlu çukurlar bulunan yolu, daha doğrusu suyun akmasını, kokmasını, çamur çukurları oluşturmasını önlemeyen yol yapımcısına çatın. Bizim hem temkinli, hem de erdemli çağımızda, Mathilde’in yaradılışında bir kız bulunmasının olanaksızlığını söyledim ya, artık o sevimli kızın deliliklerini anlatmakla kimseyi kızdırmaktan korkum pek kalmadı.)</p>
		<p>Ertesi gün akşama kadar, o çılgınca tutkunluğunu yenebildiğini kanıtlayacak fırsatlar kolladı. En çok istediği şey, her yaptığı şeyin Julien’in sinirine dokunmasıydı; ama hiçbir davranışı onun gözünden kaçmadı.</p>
		<p>Julien pek üzüntülü, pek de sinirli olduğundan bu kadar karışık bir sevda oyununu göremezdi; artık bu oyunun kendi işine yarar bir şey olduğunu nereden sezsindi? Aksine ona aldandı; mutsuzluk duygusu belki hiçbir zaman bu kadar aşırı bir dereceye varmamıştı. Davranışları aklının denetiminden öylesine çıkmıştı ki, o sırada dünyaya küskün bir filozof çıkıp da, “Bugünlerde kızın gönlünde size doğru bir eğilim olacak, bundan yararlanmaya bakın; Paris’te görülen bu tür kafa aşklarında bir ruh halinin iki gün sürmesi olanaksızdır,” deseydi, Julien onun sözünden bir şey anlayamazdı. Ama ne kadar coşkulu olursa olsun, gene de onurlu adamdı. En büyük görevi Mathilde ile kendi arasında geçeni kimseye sezdirmemekti; bunu anladı. Gidip akıl danışmak, çektiği işkenceyi rastgele birine anlatmak, cayır cayır yanan bir çölden geçerken bir damlacık buzlu su buluvermiş bir zavallınınkine benzer bir mutluluk olurdu. Tehlikeyi gördü: Biri halini soracak olsa kendini tutamayıp iki gözü iki çeşme ağlayıvermesi olmayacak bir şey değildi; bundan korkup odasına kapandı.</p>
		<p>Mathilde’in uzun uzun bahçede dolaştığını gördü; kız içeri girdikten sonra kendisi bahçeye inip az önce onun bir gül kopardığı ağaca doğru gitti.</p>
		<p>Gece zindan gibi karanlıktı; Julien görülme korkusu çekmeden kendini acısına bırakabildi. Matmazel Mole’ ün, az önce neşeli neşeli konuştuğu o genç subaylardan birini sevdiğinde hiç kuşkusu yoktu. Gerçi kendisini de sevmiş, ama ne kadar değersiz olduğunu da anlamıştı.</p>
		<p>Julien tam bir kanıyla, “Doğrusu,” diyordu, “bende değer denen şey pek az! Şöyle toptan bir bakışla ben bayağı, aşağı, başkaları için sıkıcı, kendi kendine de katlanamayan bir adamım...” Bütün erdemlerinden, heyecanla sevdiği her şeyden ölesiye iğreniyordu; böyle “tersine çevrilmiş düşünce” diyebileceğimiz bu haliyle de kalkmış, hayatı hayalinde süslüyordu. Bu tür yanlışa düşmek, üstün adamların işidir.</p>
		<p>Birkaç kere kendini öldürmeyi de düşündü; bunu hayal etmek ona pek hoş geliyor, son derece zevkli bir rahata kavuşmak gibi geliyordu; kendini öldürmek, çölde susuzluktan ölen bir zavallıya bir bardak buzlu su sunmak gibi olacaktı.</p>
		<p>Ama birdenbire, “Ölürsem o beni daha hor görür!” dedi. “Ne kötü bir anı bırakırım!”</p>
		<p>Yıkımın bu son uçurumuna düşmüş bir adam için cesaretten başka kurtuluş yolu yoktur. Doğrusu Julien, “Gözümü karartmalıyım,” diyecek kadar akıllılık gösteremedi, ama Mathilde’in odasının penceresine bakınca, panjurlar arasından, onun ışığı söndürdüğünü gördü: Ömründe ne yazık ki bir kerecik görebildiği o odayı gözlerinin önüne getiriyordu. Ama hayal gücü, daha öteye varamıyordu.</p>
		<p>Saat biri vurdu; Julien’in bunu duymasıyla, “Merdiveni alıp çıkayım,” demesi bir oldu.</p>
		<p>Bu düşünce, dehanın şimşeği gibi çaktı; öyle bir işi haklı gösterecek nedenler, artık akın akın aklına geliyordu. “Daha mutsuz olamam ya!” diyordu. Hemen merdivene koştu; bahçıvan onu bir zincirle bağlamıştı. Julien cebindeki tabancalardan birinin horozunu kırıp onunla, merdiveni tutan zincirin halkalarından birini büktü; o anda insanüstü bir gücü vardı; birkaç dakikada halkayı kopardı, merdiveni Mathilde’in penceresine dayadı.</p>
		<p>“Bana kızacak, hakaretler yağdıracakmış, ne çıkar! Onu bir öper, son bir daha öper, sonra odama çıkıp kendimi vururum... Ölmeden dudaklarım yanağına değmiş olur ya!”</p>
		<p>Merdiveni çıkarken sanki kanatlanmış uçuyordu. Pencereye vuruyor, birkaç saniye sonra Mathilde duyup panjuru açmaya geliyor, ama merdiven panjura engel oluyor. Julien, panjuru açık tutmaya yarayan demir çubuğa yapışıyor, düşüp paramparça olmayı da göze alıp merdiveni şiddetle sarsıyor, onun yerini biraz değiştiriyor. Mathilde panjuru açabiliyor.</p>
		<p>Julien diriden çok ölü denecek bir halde odaya atlıyor. Mathilde, “Sen mi? Sen mi geldin?” diyerek kollarına atılıyor...</p>
		<p class="gap">Julien’in mutluluğu ne dereceyi buldu, bunu kim anlatabilir? Mathilde’in sevinci de ondan aşağı kalmıyordu.</p>
		<p>Ona kendini kötülüyor, ona kendi kendinden yakınıyordu. Boğacak gibi kolları arasında sıkarak, “Bana, zalimce gururumun cezasını ver,” diyordu, “sen benim efendimsin, ben senin cariyenim; başkaldırmaya kalkıştığım için dizlerine kapanıp aman dilemeliyim.”</p>
		<p>Julien’in kollarından sıyrılıp ayağına varıyordu. Mutlulukla, aşkla kendinden geçmiş, “Evet,” diyordu, “sen benim efendimsin; ben ölünceye dek azat istemem; başkaldırmaya kalkarsa cariyeni en ağır cezalara çarptır.”</p>
		<p>Bir an geliyor, onun kollarından sıyrılıp mumu yakıyor, saçlarının bütün bir yanını kesmek istiyor; Julien, güçbela bunun önüne geçiyor. Mathilde, “Senin cariyen olduğumu hatırlatacak bir şey bulunsun,” diyor, “ben gene o kötü gurura kapılıp da yolumu şaşırırsam, sen bana bu saçları göster: Aşk sözü etmiyorum dersin, sizin bu anda duyabileceğiniz heyecana bakmıyorum, bana boyun eğmeye yemin ettiniz, şerefiniz varsa boyun eğersiniz, dersin.”</p>
		<p>Ama bırakın, mutluluğun bu derecesini anlatmaktan vazgeçmek daha akıl kârı olur.</p>
		<p>Julien mutluluğu kadar da erdemlilik gösterdi; bahçelerin ötesinde, doğu yönünde, ta uzaktaki bacaların üzerinden günün ağardığını görünce, “Ben merdivenden inip gideyim,” dedi. “Benim bu özverim, size yaraşandır; ben burada birkaç saat daha kalıp bir insan ruhunun tadabileceği en olağanüstü mutluluktan tadabilirim; ben bundan kendimi yoksun ediyorsam bu yalnız size söz gelmesin diyedir; benim yüreğimi anladınızsa, kendime ne kadar zorbalık ettiğimi de anlarsınız. Bana karşı duygularınız, davranışlarınız acaba hep şimdiki gibi kalacak mı? Ama herhalde şimdi şerefim bana gitmemi buyuruyor, onun buyurması yeter. Ancak size şunu da söyleyeyim ki burada buluştuğumuz ilk akşamdan sonra uyanan kuşkular, yalnız konağa hırsız girdiği kuşkuları değildir. Mösyö Mole, bahçeye bekçi koydurdu. Mösyö de Croisenois’nın çevresine hafiyeler konuldu. Her gece ne yaptığı biliniyor...”</p>
		<p>Mathilde bu sözlere kahkahalarla güldü. Annesiyle bir hizmetçi uyandı: Birdenbire kapı arkasından ona seslendiler. Julien ona baktı; Mathilde, hizmetçiyi payladı; benzi sapsarıydı. Annesine söz söylemeye tenezzül etmedi.</p>
		<p>Julien, “Ya akıllarına eser de pencereyi açarlarsa, merdiveni görürler!” dedi.</p>
		<p>Mathilde’i bir kere daha kolları arasında sıktı, merdivene atıldı; indi denemez, daha doğrusu kendini bırakıp aşağıya kadar kaydı.</p>
		<p>İki, üç saniye geçmedi, merdiven ıhlamur ağaçlarının altını boyladı, Mathilde’in şerefi kurtuldu. Julien artık kendine gelmişti; hem kan içinde, hem de adeta çırılçıplak olduğunu gördü, sakınmadan kayarken üstü başı sıyrılmış, her yanı kanamıştı.</p>
		<p>Son dereceyi bulan mutluluğu yüzünden, yaradılışındaki bütün güç gene uyanmıştı; o anda karşısına yirmi kişi çıksa tek başına yirmisine birden saldırmak onun için bir zevk olurdu. Çok şükür ki böyle askerce erdemlerini göstermesine gerek kalmadı. Merdiveni her zamanki yerine yatırdı; onu tutan zinciri gene bağladı; Mathilde’in penceresi altında, yabancı çiçekler tarhında merdivenin bıraktığı yeri düzeltmeyi de unutmadı.</p>
		<p>Karanlıkta izlerin iyice silindiğine inanmak için yumuşak toprak üstünde elini gezdirirken yukarıdan bir şey düştüğünü hissetti: Mathilde, saçlarının bütün bir yanını kesip ona atmıştı.</p>
		<p>Kendi de penceredeydi. Oldukça yüksek sesle, “Sana bunu cariyen, ölünceye kadar boyun eğeceğinin belirtisi diye gönderiyor,” dedi. “Ben artık kendi aklımla davranmaktan vazgeçtim, sen benim efendimsin.”</p>
		<p>Julien, bu davranış karşısında yenilmişti; az kaldı yeniden gidip merdiveni getirecek, kızın odasına çıkacaktı. Ama aklı başına geldi de o işe kalkışmadı.</p>
		<p>Bahçeden konağa gitmek kolay iş değildi. Bodrum katına açılan kapılardan birini kırmayı başardı; eve girdikten sonra da kendi odasının kapısını elinden geldiği kadar gürültü etmeksizin kırmak zorunda kaldı. Daha az önce ayrıldığı küçük odada, giysisinin cebindeki anahtarını almayı da telaşla unutmuştu. İçinden, “Tanrı vere de akıl edip onları kaldırsa,” dedi, “yoksa halimiz kötüdür.”</p>
		<p>Sonunda yorgunluk, mutluluktan üstün çıktı, gün doğarken derin bir uykuya daldı.</p>
		<p>Yemek zili onu güçlükle uyandırdı; yemek salonuna gitti. Biraz sonra Mathilde de içeri girdi. Çevresinde herkesten saygı gören o pek güzel kızın gözlerinde parlayan aşk, Julien’in göğsünü kabartarak bir an mutlu kıldı; ama biraz sonra sakınma duygusuyla ürktü.</p>
		<p>Mathilde, iyice düzeltmek için vakti olmadığı bahanesiyle saçlarını, bir gece önce onları kesmekle gösterdiği özveriyi Julien’in ilk bakışta görmesini sağlayacak biçimde taramıştı. O kadar güzel bir yüzün herhangi bir şeyle bozulmasına imkân olsaydı, Mathilde bunu başarmış sayılabilirdi; o güzelim lepiska saçların bir yanı, yarım parmak uzunluğunda kesilmişti.</p>
		<p>Mathilde’in sofradaki davranışları da, sakınmasızlık açısından o saç kesme işinden aşağı kalmıyordu. Julien’i delice sevdiğini sanki herkese bildirmek istiyordu. Çok şükür ki o gün Mösyö Mole ile Markiz’in kafasını uğraştıran başka bir iş vardı: Yakında dağıtılacak olan birinci rütbe nişanlar cetvelinde Mösyö de Chaulnes’un adını görememişlerdi. Yemeğin sonuna doğru Julien’le konuşurken Mathilde, ona birdenbire “efendim” deyiverdi. Julien gözlerinin akına kadar kıpkırmızı oldu.</p>
		<p>Belki yalnız rastlantı olarak, belki de bilerek, Madam Mole, o gün akşama kadar kızını bir an yalnız bırakmadı. Ama gene de Mathilde, akşam, yemek odasından salona geçilirken bir yolunu bulup Julien’e, “Bütün tasarılarım altüst oldu,” dedi. “Sakın bunu benim bir düzenim sanmayın, annem hizmetçilerden birinin gece benim dairemde yatmasına karar vermiş.”</p>
		<p>O gün bir şimşek gibi geçti. Julien mutluluğun son derecesine varmıştı. Ertesi gün sabahın yedisinde kitaplığa gidip yerleşti; Matmazel Mole’ün arada bir gözükmeye tenezzül edeceğini umuyordu; ona uzun, bitmez tükenmez bir mektup yazmıştı.</p>
		<p>Mathilde’i ancak birkaç saat sonra, öğle yemeğinde görebildi. Kız o gün saçlarını son derece özenle taramış, kesik saçların yerini büyük bir beceriklilikle kapatmıştı. Julien’e bir-iki kere baktı ama terbiyeli, sakin gözlerle baktı; “efendim” falan demeye de kalkmadı.</p>
		<p>Julien, şaşkınlıktan soluk bile alamıyordu. Mathilde onun için göze aldığı hemen her şeye pişman olmuştu.</p>
		<p>Şöyle ilerisini gerisini düşündükten sonra Julien’in büsbütün bayağı değilse de, uğrunda o kadar da deliliğe kalkmaya değmeyecek, bayağılıktan pek uzaklaşmayan bir adam olduğuna karar vermişti. Kısacası aşkı hiç de düşündüğü yoktu; o gün sevmekten yorgundu.</p>
		<p>Julien’e gelince; onun duyguları, heyecanları on altı yaşında bir çocuğunkinden farklı değildi. Yüzyıl kadar uzun bulduğu o öğlen yemeği sırasında, yüreği dayanılmaz bir kuşku, umutsuzluk, şaşkınlık duygularıyla kıvrandı durdu.</p>
		<p>Ayıp olur diye sofradan kalkamıyordu, böyle ayıp etme korkusu kalmayınca hemen ahıra koştu; daha doğrusu koştu değil, atıldı; atına eyerini kendi eliyle vurup hayvanı dörtnalla koşturarak çıktı; bir zayıflık gösterip onurunu kırmaktan korkuyordu. Meudon korusunda at koştururken, “Bedenimi yorarak yüreğimi öldürmeliyim,” diyordu. “Böyle gözden düşecek kadar ne yaptım, acaba ne ettim, ne dedim?”</p>
		<p>Konağa dönünce, “Bugün bir şey yapmamalı, söylememeli,” diye düşündü, “ruhum nasıl öldüyse bedenimi de öyle ölü gibi göstermeliyim; Julien artık yaşamıyor, böyle kımıldayan onun cesedidir.”</p>
	</div>
	<div class="si-footnotes">
		<div class="si-footnote" id="f106"><a class="si-backref" href="#ref_f106">106</a><span>. Ah, nasıl benziyor bu aşkın baharı / Bir Nisan gününün kararsız parıltısına; / Bütün güzelliğini gösterir güneş, / Derken bir bulut alır götürür her şeyi! (Ç.N.)</span></div>
		<div class="si-footnote" id="f107"><a class="si-backref" href="#ref_f107">107</a><span>. Fransız devrimcilerinden Madam Roland, idam edilirken, “Ey özgürlük, senin adına ne suçlar işlenmiyor!” diyen kadındır. Karısı öldürüldükten sonra Roland da kendini öldürdü. (Ç.N.)</span></div>
	</div>
</body>
</html>