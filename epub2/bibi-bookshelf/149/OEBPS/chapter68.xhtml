<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>38 <span class="inline">Güçlü bir adam</span></h2>
		<div class="epigraph">
			<p>“Davranışları ne kadar da gizemli.<br/>Boyu bosu ne kadar da alımlı. Bu kadın kim ola ki?”</p>
			<p class="gap-writer">SCHILLER</p>
		</div>
		<p>Kulenin kapıları ertesi sabah erkenden açıldı. Julien uykusundan sıçrayarak uyandı.</p>
		<p>“Ah Tanrım,” diye düşündü. “Babam gelmiştir. Ne tatsız iş!”</p>
		<p>Hemen o anda içeriye, köylü giysisiyle bir kadın girip Julien’in kollarına atıldı; Julien onu birdenbire tanıyamamıştı. Bu gelen kadın, Matmazel Mole’dü.</p>
		<p>“Hain,” dedi, “senin nerede olduğunu mektubundan öğrendim. Senin cinayet dediğin, ama bu göğsünde çarpan yüreğinin büyüklüğünü gösteren bu soylu bir öç alma girişimini ancak Verrières’de öğrendim.”</p>
		<p>Julien, Matmazel Mole’e karşı bir soğukluk, kendi kendine de açıklayamadığı bir soğukluk duymaya başlamıştı. Onu yine de pek güzel buldu. Kızın o davranışında, o sözlerinde, küçük, bayağı bir ruhun göze alabileceğinden çok üstün olan o cesaretinde, çıkarları gözardı eden soylu bir duygu bulunduğunu görmemek, bunu beğenmemek olacak şey miydi? Julien gene bir kraliçe sevdiğini sandı, biraz sonra da hem düşüncesinde, hem deyişinde, eşi az bulunur bir soylulukla, “Geleceğin neler göstereceğini açıkça görür gibiydim,” dedi. “Sizi ölümümden sonra, kocası ölmüş bir kadın diye Mösyö de Croisenois ile evlendiriyorum. O dilber dulun yüce ama biraz hayalci ruhu, kendisinin önemli saydığı garip, kanlı bir olaydan sonra, herkes gibi daha akıllıca davranmak zorunda kalarak, genç Marki’nin de pek gerçek olan erdemlerini beğenmek yüceliğini gösterecekti. Siz, herkesin mutluluk dediğini, saygı görmeyi, zenginlikleri, toplumda yüksek bir yer edinmiş olmayı kendiniz için de mutluluk saymaya katlanacaksınız. Ama, sevgili Mathilde’im, Besançon’a geldiğiniz duyulacak olursa, Mösyö Mole’ün yüreğine iner, ben de işte bu suçumu bağışlamam. Benim yüzümden zaten çok üzüldü! Hem sonra, konağa gelen akademi üyesi, ‘Mösyö Mole koynunda yılan besledi’ der.”</p>
		<p>Matmazel Mole, yarı kızgın, “Doğrusu,” dedi, “bu kadar soğukkanlı yargılanacağım, böyle bir gelecek kaygısıyla karşılaşacağım hiç aklıma gelmemişti. Bizim oda hizmetçisi de sizin gibi akıllılık etti de, kendi adına bir yol belgesi çıkarttı; ben Madam Michelet adıyla yola çıktım.”</p>
		<p>“Madam Michelet, benim yanıma öyle kolayca mı girdi?”</p>
		<p>“Zeki adam olduğunu gene de gösteriyorsun; ben de seni bunun için sevdim ya! İlk önce yargıç yardımcısının eline yüz frank sıkıştırdım; benim bu kuleye giremeyeceğimi söylüyordu. Parayı aldıktan sonra o namuslu kişi beni bekletti, biraz karşı koydu; beni soymak istiyor sandım...”</p>
		<p>Mathilde sözünü kesti. Julien, “E sonra?” dedi.</p>
		<p>Kız ona sarılarak, “Kızma Julien’im,” dedi, “o yardımcıya, adımı söylemek zorunda kaldım. Beni, yakışıklı Julien’e abayı yakmış Parisli bir işçi kız sanmış... Bunlar kendi sözleri. Ben ona, senin karın olduğuma yemin ettim; seni her gün gelip görmeme izin verecekler.”</p>
		<p>Julien içinden, “Delilik tamam,” dedi, “bir türlü önleyemedim. Ne yapalım? Mösyö Mole çok büyük bir soyludur, bu dilber dulu alacak genç albaya halk yakar yakıştırır, bir özür bulur. Benim ölümüm her şeyi unutturur.” Kendini Mathilde’in aşkına keyifle bıraktı; bu bir çılgınlık, bir ruh büyüklüğü, kısacası dünyanın en garip şeyi oldu: Kız birlikte ölmeyi önerdi.</p>
		<p>Bu ilk ateşler geçip Julien’i görme mutluluğuna kandıktan sonra, Mathilde’in içine amansız bir merak düştü. Âşığını biraz inceledi, onu düşündüğünden de üstün buldu. Sanki Boniface de La Mole dirilivermişti; hem de daha yiğit bir Boniface de La Mole...</p>
		<p>Mathilde, ülkenin en ileri gelen avukatlarıyla görüştü, başlarına kaka kaka onlara avuç dolusu altın önerdi; kızar gibi oldular ama kabul de ettiler.</p>
		<p>Çabucak şu yargıya vardı:</p>
		<p>“Kuşkulu, önemli bir iş oldu mu, Besançon’da her şey Rahip de Frilair’in elinde.”</p>
		<p>Hâlâ tanınmamış bir adla, Madam Michelet diye gezdiği için, o güç sahibi Papaz’ın karşısına çıkmak için ilk önce yenilmez zorluklarla karşılaştı. Ama, arası çok geçmedi, Paris’ten kalkıp Besançon’a kadar Rahip Julien Sorel’in gönlünü avutmaya gelmiş, aşkından deliye dönmüş terzi kızın güzelliği dillere destan oldu.</p>
		<p>Mathilde, Besançon sokaklarında bir başına dolaşıp duruyordu; tanınmayacağı umudundaydı. Ama her ne olursa olsun, halk üzerinde büyük bir etki bırakmanın yararsız kalmayacağını sanıyordu. O kadar delice yargılara saplanmıştı ki, ölüme giden Julien’i kurtarsın diye, halkı ayaklandırmayı bile düşünüyordu. Matmazel Mole, kederli bir kadına yakışacak basit giysiler giydiğini sanıyordu; oysa üstündeki, herkesin gözüne çarpacak bir giysiydi.</p>
		<p>Besançon’da herkes onunla uğraşır olmuştu; bir hafta boyunca yalvarıp yakardıktan sonra Mösyö de Frilair’in huzuruna çıkabilmek için izin aldı.</p>
		<p>Mathilde’in kafasında, sözü geçer bir papaz düşüncesiyle köklü, akıllı bir hainlik düşüncesi birbirine o kadar bağlıydı ki, piskoposluk kapısını çalarken, yine de korkup titredi. Piskopos başyardımcısının dairesine götüren merdivenleri çıkarken yürümeye gücü kalmamıştı. Piskoposluk sarayının ıssızlığı, içini ürkütüyordu. “Beni bir koltuğa oturturlar, kolum bacağım sıkışıverir, yok olurum. Sonra bir oda hizmetçisi işi yoksa kalksın da beni arasın? Jandarma komutanı nasıl cesaret eder de harekete geçer?.. Ben bu koca kentte bir başımayım!”</p>
		<p>Daireye bir göz gezdirir gezdirmez, Matmazel Mole’ün içi rahatladı. Bir kere kapıyı açan hademenin üstünde çok güzel resmî bir giysi vardı. Beklemek üzere girdiği salon, eşine ancak Paris’te, o da en iyi konaklarda rastlanan kaba tantanayla da hiçbir ilişkisi olmayan ince, soylu bir beğeniyle döşenmişti. Mösyö de Frilair’in babacan bir tavırla geldiğini görünce Matmazel Mole’ün öldürülüvermek korkularından iz kalmadı. Hem de piskopos yardımcısının güzel yüzünde, Paris kibarlarının pek fenasına giden o sert, atılgan, biraz da vahşice bir erdemlik gösteren görünüm de yoktu. Bütün Besançon’u elinde tutan papazın yüzünü aydınlatan yarı gülümseme, onun hoşsohbet bir adam, bilgili bir kilise büyüğü, becerikli bir yönetici olduğunu gösteriyordu. Mathilde kendisini Paris’te sandı.</p>
		<p>Mösyö de Frilair, birkaç dakika içinde Mathilde’e, güçlü düşmanı Mösyö Mole’ün kızı olduğunu açıklatıverdi.</p>
		<p>Kız, soylu bir tavır takınarak, “Evet, ben Madam Michelet değilim,” dedi, “bunu açıklamakta benim için çekinilecek bir şey yok, çünkü ben size, Mösyö Vernaye’yi hapisten kaçırabilmenin yolları var mı diye danışmaya geldim. Bir kere onun işlediği suç, bir düşüncesizlik sonucu; vurduğu kadının sağlık durumu iyi. Sonra aşağılık memurların gönlünü etmek için ben hemen elli bin frank verebilirim; Mösyö Vernaye’yi kurtaracak olan kimse, gerek benim gerek elimin gönlünü kazanmış olur; ben de, ailem de onun için hiçbir şeyi olanaksız saymayız.”</p>
		<p>Mösyö de Frilair, bu Mösyö Vernaye adına şaşmış gibiydi. Mathilde ona, Millî Savunma Bakanı’nın, Mösyö Julien Sorel de La Vernaye’ye diye yazılmış birkaç mektubunu gösterdi:</p>
		<p>“Görüyorsunuz ki, Mösyö,” dedi, “babam onun geleceğini sağlamaya çalışıyordu. Olay basit, bizim nikâhımız gizli kıyıldı; babam, bir La Mole için biraz garip olan bu nikâhı, Mösyö Vernaye yüksek bir subay olduktan sonra açıklamak istiyordu.”</p>
		<p>Mathilde dikkat etti, Mösyö de Frilair’in öğrendiği şeyler önemlileştikçe, yüzündeki o iyilik, o tatlı neşe çabucak kayboluyor, bunun yerine derin bir ikiyüzlülükle karışık bir kurnazlık beliriyordu.</p>
		<p>Rahip’in kuşkuları büsbütün geçmemişti, resmî belgeleri yavaş yavaş, birer birer okuyordu.</p>
		<p>İçinden, “Kızın bu garip açıklamalarından nasıl yararlanabilirim?” diyordu. “Şimdi bana en gizli işlerinden söz eden kız, ünlü Madam de Fervaques’ın dostlarından. Madam de Fervaques da, Fransa’da insanı piskoposluğa yükseltebilecek biricik adam olan ... Piskoposu’nun, sözünü her vakit geçirebilen yeğeni. Daha çok sonrası için umabileceğim bir şey, birdenbire karşıma çıkıyor. Bu iş, benim bütün özlemlerimi yerine getirebilir.”</p>
		<p>Bu pek güçlü adamın yüzünde böyle birdenbire görülen değişiklik, önce Mathilde’i ürküttü; onunla, herkesten uzak bir dairede yapayalnızdı. Ama az sonra içinden, “İyi ya!” dedi, “İktidarı da, zevkleri de artık kanıksamış, duygusuz, bencil bir papazla karşılaşıp da üzerinde hiçbir etki bırakmasaydım daha kötü olmaz mıydı?”</p>
		<p>Önünde piskoposluğa doğru umulmadık, kısa bir yol açılıverdiğini görüp gözleri kamaşan, Mathilde’in zekâsına da hayran olan Mösyö de Frilair, bir an akıllıca davranması gerektiğini unuttu. Matmazel Mole, yükselme tutkusuyla kıvranan, sinirlerine söz geçiremeyip titreyecek kadar heyecana düşen o adamı hemen hemen ayaklarına kapanacak sandı.</p>
		<p>İçinden, “Anlaşıldı!” dedi, “Madam de Fervaques’ın dostu oldun mu, burada ne istersen olur.” Yüreğinde acısı henüz geçmeyen bir kıskançlık duygusuna aldırmadan Mösyö de Frilair’e, Julien’in, Madam de Fervaques’ı çok iyi tanıdığını, onun konağında ... Piskoposu’yla hemen her gün görüştüğünü anlattı.</p>
		<p>Piskopos başyardımcısı, gözlerinde, yükselme hırsının verdiği açgözlülük parıltısıyla, sözlerine de bastıra bastıra, “Bu kasabanın ileri gelen kişileri arasında otuz altı yargıcılar kurulu üyesi çıkartmak için kurayı bir değil, dört-beş kez çekseler, gene her listede benim sekiz-on dostum bulunmazsa talihim pek kötüymüş demektir; hem de benim dostlarım her zaman o listenin en akıllı, ötekileri ellerinde oynatacak adamlarıdır. Hemen hemen çoğunluk benim elimde demektir; mahkûm ettirmek için bile oyların çoğunu etkileyebilirim. Ne kadar kolaylıkla onu kurtaracağımı söylemeye gerek yok, Matmazel!”</p>
		<p>Rahip birdenbire sustu; sanki sözleri kendi kendini şaşırtmıştı; işten olmayan kimselere hiç söylenemeyecek şeyleri açık açık söylüyordu.</p>
		<p>Mösyö de Frilair, “Bu garip serüvende Besançon’luları en çok şaşkınlığa, meraka düşüren şey...” diye söze başlayıp bir zamanlar Julien’in, Madam de Rênal’i kendisine çılgınca âşık ettiğini, bu tutkuyu uzun süre kendisinin de paylaşmış olduğunu anlatınca şaşırıp kalma sırası Mathilde’e düştü. Mösyö de Frilair, sözlerinin yarattığı büyük acıyı kolaylıkla sezdi.</p>
		<p>İçinden, “Öcümü almış oldum,” diye geçirdi. “Bu kararlı küçükhanımı yola getirmenin çaresini bulduk demektir; işi başaramayacağım diye titriyordum.” Önünde neredeyse yalvarır durumda gördüğü kızın, eşsiz güzelliği, kibar tavırları, kolay kolay kanmaz bir zekâ ile de birleşince, Mösyö de Frilair’i pek etkiledi. Ama artık bütün soğukkanlılığı geri geldi de, sapladığı hançeri yaranın içinde döndürmekten çekinmedi. Eğlenceli bir şey anlatırmış gibi bir tavırla, “Mösyö Sorel’in bir zamanlar pek sevdiği bir kadına böyle iki el ateş etmesi, yalnızca kıskançlık yüzündendir deseler doğrusu şaşmam,” dedi. “Hakçası, kadına güzel değildir denemez; bir zamandan beri de Dijon’a sık sık gidip orada bütün Jansenciler gibi ahlak düşkünü Rahip Marquinot’yu görüyordu.”</p>
		<p>Mösyö de Frilair, zayıf yanını bulduğu o güzel kıza zevkle, doyasıya işkence etti durdu. Mathilde’e ateşli gözlerle bakarak, “Mösyö Sorel’in bu iş için kiliseyi seçmesine ne anlam verelim?” dedi. “O sırada rakibi de o kilisede pazar ayinini yönetiyormuş, acaba salt bu yüzden, değil mi? Koruyuculuğunuzla mutlu ettiğiniz o kişinin son derece zeki olduğunu, sakınganlığının belki zekâsını da aştığını herkes söylüyor. Mösyö de Rênal’in bahçelerini en küçük noktalarına kadar bilir, gidip bir köşeye saklanması işten bile değildi; kıskandığı kadını öldürmek için o yola başvursaydı ne görülür ne yakalanır ne de kendinden kuşkulanılırdı.”</p>
		<p>Görünüşte pek doğru olan bu mantık, Mathilde’in kafasını allak bullak etti. Çok yüksek olmasına karşın gene de mayası, gururlu, kibarlar çevresinin insan yüreğini çok iyi betimlediği söylenen o kuru çekingenlikle yoğrulmuş olan bu ruh, her türlü sakınmayı hiçe saymanın bir mutluluk olduğunu çabucak kavrayabilecek ruhlardan değildi; oysa bu mutluluk, ateşli bir ruh için ne tatlı şeydir! Paris hayatının yüksek sınıflarında, yani Matmazel Mathilde’in yaşadığı çevrede, tutkunun, sakınganlıktan büsbütün sıyrılabilmesi pek seyrek görülür şeylerdendir; insan kendisini pencereden atar, atar ama bunu beşinci katta oturanlar yapar.</p>
		<p>Sonunda Rahip de Frilair, Mathilde’i egemenliği altına aldığına inandı. Julien hakkındaki iddianameyi hazırlayıp savunmasını yapacak savcının da, kendi elinde olduğunu inandıracak sözler söyledi. (Yalan söylüyordu.)</p>
		<p>Jüri için kura çekilip otuz altı üye belli olduktan sonra hiç olmazsa otuzunu doğrudan doğruya gidip göreceğine, kendilerine ricada bulunacağına söz verdi.</p>
		<p>Mösyö de Frilair, Mathilde’i pek şirin bulmamış olsaydı belki ancak beşinci altıncı görüşmelerinde onunla bu kadar açık konuşurdu.</p>
	</div>
</body>
</html>