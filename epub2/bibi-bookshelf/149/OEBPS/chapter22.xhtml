<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>22 <span class="inline">1830 töreleri</span></h2>
		<div class="epigraph">
			<p>“Söz, insana, düşündüğünü saklayabilsin<br/>diye eriştirilmiştir.”</p>
			<p class="gap-writer">R.P. MALAGRIDA<a class="si-noteref" href="#f48" id="ref_f48">48</a></p>
		</div>
		<p>Julien, Verrières’ye varır varmaz, Madam de Rênal’e gösterdiği haksızlığa pişman oldu.</p>
		<p>“Bir zayıflık gösterip Mösyö de Rênal ile konuşmasında onu alt edemeseydi, beceriksiz bir kadın diye hafifserdim!.. Bir diplomat gibi işini gördü, ben de düşmanım olan yenikten yana çıkıyorum. Bu benim yaptığımda bir orta tabaka adamı küçüklüğü var. Mösyö de Rênal ne de olsa bir erkektir diye yenilmesi ağrıma gidiyor. Erkekler! İçinde bulunmaktan onur duyduğum şanlı geniş sınıf! Ben budalanın biriyim.”</p>
		<p>Mösyö Chélan, işinden çıkarılıp da papaz adını bırakmak zorunda kaldığında kendisine liberallerin birbiriyle yarışırcasına önerdikleri evlerin hiçbirini kabul etmemişti. Kiraladığı iki odayı kitapları kaplamıştı. Julien, Verrières halkına bir papazın ne olduğunu göstermek için gidip babasından on iki tane kadar çam tahtası aldı ve bunları cadde boyunca sırtında taşıdı. Bir eski arkadaşından da avadanlık bulup çarçabuk bir kitaplık yaptı, Mösyö Chélan’ın kitaplarını bunun içine yerleştirdi.</p>
		<p>İhtiyar sevincinden ağlayarak, “Kibarlar arasında yaşamakla ahlakın bozuldu sanmıştım,” dedi. “Çocukluk edip o parlak koruma birliği üniformasını giydin, kendine birçok düşman edindin, ama bu yaptığın o kusurunu bağışlatır.”</p>
		<p>Mösyö de Rênal, Julien’e konakta yatıp kalkmasını buyurmuştu. Olup bitenleri kimseler sezmedi. Kasabaya döndüğünün üçüncü günü Julien’e bir konuk geldi: Onun ta odasına kadar çıkmaktan gocunmayan bu adam öyle herhangi bir kimse değil, Kaymakam de Maugiron’un ta kendisiydi. İki saati aşkın bir zamanı boş gevezelikle geçirdi, insanların kötülüğünden beylik malı yönetmeye, memur olanların pek de namuslu olmamasından, zavallı Fransa’nın başındaki tehlikelerden, daha bilmem nelerden acı acı yandı, yakındı ve Julien’i görmeye gelmesinin nedenini ancak bunlardan sonra açtı. Merdiven sahanlığına çıkmışlardı; yarı gözden düşmüş yoksul eğitmen, yarın mutlu bir ilin valisi olacak “zatı” gereken saygıyla uğurluyordu; tam o sıra Mösyö de Maugiron lütfedip Julien’in durumuyla ilgilendi, para işlerindeki tokgözlülüğünü, daha başka erdemlerini sayıp döktü. Sonunda babaca bir tavırla onun omuzlarını sıktı, Mösyö de Rênal’i bırakıp eğitilecek çocukları olan bir devlet memurunun yanına girmesini önerdi. Julien buna yanaşırsa, o memur da Kral Philippe gibi, Tanrı’ya öyle çocuklar verdiğinden çok, onları Mösyö Julien’in bulunduğu kasabada dünyaya getirdiği için şükredecekti. Çocukların eğitmeni yılda sekiz yüz frank alacaktı; hem de bu para kendisine aydan aya değil (Mösyö de Maugiron, bunun bir soyluya yakışmadığını söyledi), üç aydan üç aya peşin olarak verilecekti.</p>
		<p>Kendisine söz düşmesini bir buçuk saatten beri içi sıkılarak bekleyen Julien’e artık sıra gelmişti. Bir buyrultu kadar uzun ve kusursuz bir yanıt verdi. Her şeyi üstü kapalı anlatıp hiçbir şeyi açıkça bildirmeyen bu yanıtta Mösyö de Rênal’e karşı saygı da vardı, Verrières halkına karşı sanki tapınmaya benzer bir saygı da vardı, ünlü Kaymakam’a duyulan gönül borcu da unutulmamıştı. Kendisinden daha da bozguncu birini gördüğüne şaşıran Kaymakam, kesin bir yanıt koparmaya çok uğraştıysa da beceremedi. Sevincinden içi içine sığmayan Julien, konuşma ustalığını bileme fırsatını kaçırmadı ve yine o yanıtı bu kez başka deyimlerle yineledi. Bu kadar söz içinde bu kadar az şey söylemek, meclis üyelerinin uyanma tehlikesi gösterdiği bir toplantıyı kazasızca sonuna erdirmek isteyen en usta konuşmacının bile harcı değildir. Mösyö de Maugiron, kapıdan çıkar çıkmaz Julien deli gibi gülmeye başladı. Cizvitçe konuşma ustalığından yararlanmak için hemen Mösyö de Rênal’e dokuz sayfalık bir mektup yazdı. Bu mektupta kendisine söylenenleri anlatıyor ve son derece alçakgönüllülük göstererek akıl danışıyordu:</p>
		<div class="letter">
			<p>Ama o köpoğlu beni kimin istediğini söylemedi! Mösyö Valenod olacak... Benim Verrières’ye sürülmemi imzasız mektubundan biliyordur...</p>
		</div>
		<p>Mektubu yolladıktan sonra, Julien gidip Mösyö Chélan’a danışmak üzere evden çıktı; güzel bir sonbahar günü, sabahın altısında, avı bol bir kıra varan avcı ne kadar sevinirse bizim delikanlı da o kadar sevinç içindeydi. Ama Papaz’ın evine varmadan, o gün onu nimetten nimete sürükleyen felek, önüne Mösyö Valenod’yu çıkardı... Julien, içinde ne türlü hüzün duyduğunu ondan gizlemedi; kendisi gibi yoksul bir genç, gönlüne Tanrı’nın bağışladığı papazlık isteğinden başka bir şey düşünmemeliydi; ama ne çare, bu kahpe dünyada gönül isteği yetmiyordu ki! Tanrı bağında gereğince hizmet edebilmek, bilgili bunca meslektaşının yanında pek de küçük düşmemek için, eğitim görmesi gerekti. Besançon Papaz Okulu’na gidip iki yıl masraf edecekti; para biriktirmek boynuna borç olmuştu; bu da her üç aylığı peşin verilen sekiz yüz frank yıllıkla elbette daha kolay olacaktı; altı yüz frank yıllığın her ay verilen payı ise çabucak harcanıp eriyordu. Başka bir yönden düşünülünce de Tanrı’nın ona Mösyö de Rênal’in çocuklarına eğitmenlik ettirmesi, hele gönlünde onlara karşı büyük bir sevgi uyandırmış olması, onları bırakıp başka çocukları eğitmeye gitmesinin yakışmayacağını göstermez miydi?</p>
		<p>Julien, Napoléon çağının o çabucak iş görme huyu yerine krallık zamanında yayılmış olan bu çeşit etkili konuşma sanatında öyle bir kusursuzluğa varmıştı ki, en sonunda sözleri, kendisinin de içini sıktı.</p>
		<p>Eve döndüğünde Mösyö Valenod’nun uşaklarından birinin kendisini beklemekte olduğunu gördü; sırtına resmî günlere özgü giysisini giymiş olan bu uşak, Julien’i bütün kasabada aradığını söyledi, bir mektup getirmişti. Bu mektupta Julien, o gün Mösyö Valenod’nun evine, öğle yemeğine davet olunuyordu.</p>
		<p>Julien o adamın evine hiç gitmemişti; daha birkaç gün önce, işe polisi karıştırmadan ona bir sopa atmanın yolunu düşünüyordu. Yemek, saat birde yenecekti, ama Julien, Düşkünlerevi Müdürü’nün çalışma odasına saat yarımı bulmadan gitmenin saygıya daha uygun olacağını düşündü. Mösyö Valenod bir yığın kâğıt ortasına kurumlu kurumlu yayılmış oturuyordu. İri kara favorileri, dal budak salmışa benzeyen saçları, tepesine yan yıktığı takkesi, işlemeli terlikleri, göğsünü soldan sağa, sağdan sola kaplayan altın köstekleri, kendisine kadınların bayıldığını sanan her taşralı para adamının üstünde başında görülmesi alışılmış olan şeyler, Julien’in gözünü hiç de yıldırmadı; üstelik Julien onları görünce bu adama adadığı sopayı daha çok düşünmeye başladı.</p>
		<p>Madam Valenod’ya tanıtılmak şerefini rica etti. Madam tuvaletiyle meşguldü ve kimseyi kabul edemezdi. Ama buna karşılık Julien, Müdür Bey giyinip kuşanırken yanında bulunmak onuruna erişti. Sonra Madam Valenod’nun salonuna geçildi ve Madam, gözleri dolu dolu, çocuklarını Julien’e tanıttı. Verrières’nin en ileri gelenlerinden olan bu hanımın iri bir erkek yüzü vardı, o günkü ziyafet dolayısıyla da allık sürmüştü. Yemek arasında anaların söylemesi gerekli sanılan bütün o beylik, yapmacıklı sözleri sıraladı.</p>
		<p>Julien’in aklı Madam de Rênal’deydi. Duygularına kapılmaktan kaçınan bir genç olduğu için gönlü, ancak karşıtlıkların uyandırdığı anılara açılabilirdi, ama o zaman içinde bir ağlama ihtiyacı bile duyduğu olurdu. Mösyö Valenod’nun evinin görüntüsü onun bu eğilimini bir kat daha arttırdı. Evi gezdiler. Her şey görkemli ve yeniydi. Birer birer bütün eşyanın kaça mal olduğunu da söylediler. Julien her şeyde bir iğrençlik buluyor, bir çalınmış para kokusu duyar gibi oluyordu. Uşaklara varıncaya kadar orada herkes sanki küçümsendiğini biliyor da bunu çalımla örtmeye çalışıyordu.</p>
		<p>Vergi tahsildarı, dolaysız vergi memuru, jandarma subayı, daha iki-üç memur, eşleriyle geldiler. Bunların arkası sıra da birkaç zengin liberal geldi. Uşak gelip yemeğe çağırdı. Zaten içerleyen Julien, bir de yemek salonu duvarının öbür tarafında tutuklanmış birkaç dilenci bulunması olasılığını düşündü; onun gözünü boyamak için gösterilen bu beğenisiz şatafatın parası, belki de o zavallıların et parasından çöplenilmişti.</p>
		<p>Julien, içinden, “Kim bilir?” dedi, “Belki de onlar şimdi açtır.” Boğazı tıkandı, ne yiyebiliyor ne de söz söyleyebiliyordu. Bir çeyrek saat sonra iş daha kötüleşti; derinden derine bir ses geldi: Tutuklulardan biri, doğrusu biraz iğrenç bir şarkı tutturmuştu. Mösyö Valenod, kordonlu uşaklarından birine baktı, uşak gitti, biraz sonra da şarkı kesildi. O sırada bir uşak Julien’e, yeşil bir bardakla Rhin şarabı sunuyordu. Madam Valenod da, bu şarabın şişesine dokuz frank verildiğini anlatma fırsatını kaçırmamıştı. Julien, elinde yeşil bardağıyla Mösyö Valenod’ya, “Ne oldu? O çirkin şarkı duyulmuyor,” dedi.</p>
		<p>Müdür, gururlu bir tavırla, “Elbette duyulmaz,” dedi. “Ben o çulsuzu susturttum.”</p>
		<p>Bu söz, Julien’in pek ağrına gitti; gerçi durumunun gerektirdiği tavırları, davranışları öğrenmişti, ama daha yüreği o yürek değildi. Her fırsatta biraz daha bilenmiş ikiyüzlülüğüne karşın iri bir gözyaşının yanağından aşağı akmasını önleyemedi.</p>
		<p>Bu gözyaşını yeşil bardakla örtmeye çalıştıysa da Rhin şarabı boğazından geçmedi. İçinden, “Şarkı söylemesine de izin vermemek!” dedi. “Tanrım, sen de bunlara göz yumuyorsun?”</p>
		<p>Kibarlar kesiminin ne olduğunu görmüş bir adama hiç de yakışmayan bu üzüntüsü, çok şükür kimsenin dikkatine çarpmadı. Vergi tahsildarı, kralı öven bir şarkı tutturmuştu. Şarkının yinelenen bölümünü herkes bir ağızdan söylüyordu; bu gürültü arasında Julien vicdanından şöyle sözler duyuyordu:</p>
		<p>“İşte ereceğin o murdar mutluluk; onun tadını da ancak böylece ve böyle adamlar arasında yaşamakla çıkarabileceksin! Belki yılda bin altın kazanırsın, ama bu da sen etleri yutarken zavallı mahpusun şarkısını susturmakla olur; onun yiyeceğinden çalacağın parayla şölenler vereceksin, ama sen sofradayken o bir kat daha ezilecek! Ah Napoléon! Senin zamanında insanın, savaş tehlikelerine göğüs gererek yüksek makamlara varması ne tatlı şeydi; ama bu zavallının çektiği acıları alçakça arttırmaya razı olmak...”</p>
		<p>Julien’in içinden geçirdiği bu sözlerdeki yüreksizlik, onu gözümden düşürmüyor, desem yalan olur. Hani şu koskoca bir ülkenin bütün törelerini değiştirmeye kalkıp yine kimsenin burnunu kanatmayı içleri götürmeyen nanemolla devrimciler yok mu? Julien olsa olsa onlara arkadaşlık eder.</p>
		<p>Julien, birdenbire görevini hatırladı. Onu bu sofraya, bu yüce kimselerin arasına, hayal kurup da ağzını açmasın diye çağırmadılar ya!</p>
		<p>Besançon ve Uzès Akademileri üyelerinden, boyalı bez fabrikatörlüğüyle para kazanıp artık işi gücü bırakmış bir bey, Julien’e sofranın ta öbür ucundan seslenerek, “İncil’i ezberlemekte herkesleri şaşırtacak kadar ilerlediğinizi söylüyorlar, doğru mu?” diye sordu.</p>
		<p>Hemen ortalığı bir sessizlik kapladı; sanki bir melek, bir sihirbaz getirmiş gibi, o iki akademinin bilgin üyesinin elinde bir Latince İncil belirdi. Julien’in, “Evet!” demesi üzerine, kitap gelişigüzel bir yerinden açılıp Latince bir yarım cümle okundu. Julien gerisini bülbül gibi okudu. Bu durum, sofra sonlarına özgü olan gürültülü biçimde alkışlandı. Julien, hanımların boyalı yüzlerine bakıyordu; birkaçı fena değildi. Hele sesi güzel tahsildarın karısı, göze çarpacak kadınlardandı. Julien, ona bakarak, “Doğrusu hanımların önünde böyle uzun uzun Latince konuşmaya utanıyorum,” dedi. “Mösyö Rubigneau,” (hani şu çifte akademi üyesi), “lütfedip de Latince bir cümle okusunlar, ben de onu hemen dilimize çevirerek söylemeyi deneyeceğim.”</p>
		<p>Bu ikinci deney, ününü göklere çıkardı.</p>
		<p>Mösyö Valenod’nun sofrasında birkaç zengin liberal de vardı ki, bir gün okullara parasız alınabilecek çocukları da olduğundan, son genel din telkinlerinden beri birdenbire imana gelmişlerdi. Bu ince politikacılıklarına karşın Mösyö de Rênal, onları yine de evine çağırmak istemiyordu. Julien’i ancak herkesten adını duymuş oldukları, bir de ... Kralı’nın geldiği gün atta gördükleri için tanıyan bu adamcağızlar, onu en çok alkışlayanlar arasındaydı. Julien içinden, “Bu avanaklar, bir şey anlamadıkları bu İncil üslubundan usanmayacaklar mı?” diye düşündü... Onlar sıkılmak şöyle dursun, aksine bu üslubu bir tuhaf bulup eğleniyorlar, İncil’i gülerek dinliyorlardı. Ama Julien bıktı.</p>
		<p>Saat altıyı çalarken ayağa kalktı ve Ligorio’nun yine din kuralları kitabından bir bölümü ezberleyip ertesi gün Mösyö Chélan’a ders dinlettireceğini söyledi. Hoş bir tavırla da, “Ne yapalım?” dedi, “Benim işim işte böyle ders dinlemek, sonra da gidip ders dinletmektir.”</p>
		<p>Herkes güldü, bu sözüne de hayran oldular, Verrières’de nükte dediğin böyle olur. Julien ayağa kalkmıştı, pek yakışık almadığı halde herkes de kalktı; keskin zekânın bulgusu işte böyledir. Madam Valenod, onu bir çeyrek saat daha tuttu; çocukları din bilgisinden şöyle bir yoklasa iyi olmaz mıydı? Çocuklar da bu yoklamada ayrı ayrı konuları birbirine karıştırdılar; bunun tuhaflığını ancak Julien fark etti. Ama yanlışları çıkarmaya kalkışmadı. “Dinin ilk koşullarından bile haberleri yok!” diye düşündü. Artık herkesi selamlayıp gidebileceğini sanıyordu; ama âdet yerini bulsun diye bir de La Fontaine’in şiirlerinden birini okuttular. Madam Valenod’ya, “Bu şair, ahlakın pek dışına çıkar,” dedi; “Messire Jean Chouart üzerine yazdığı bir manzumede, en saygıdeğer şeylere dil uzatır. Zaten yazılarını yorumlayanların da en iyileri, onu bunun için ayıplarlar ya!”</p>
		<p>Julien’i, çıkıp gitmeden evlerine davet eden dört-beş kişi daha oldu. Keyifleri pek yerinde olan davetliler, hep bir ağızdan, “Doğrusu bu delikanlı ilimizin şerefi!” diye bağrıştılar. Ona, gidip Paris’te öğrenimini bitirmesi için belediyeden bir maaş bağlanmasından bile söz edenler oldu.</p>
		<p>Sakınmadan ortaya atılmış bu düşünceler, gürültülerle ağızdan ağıza dolaşadursun, Julien, çevik adımlarla sokak kapısını boylamıştı. Temiz havayı zevkle içine çekerek üç-dört kez üst üste, “Ayaktakımı, ayaktakımı!” dedi.</p>
		<p>Daha az zaman önce, Mösyö de Rênal’in evinde gördüğü bütün o nazikçe davranışların arkasında küçümseyen bir gülümseme, yüksekten bir gurur sezip pek içerleyen Julien, şimdi sanki soylulaşmıştı. O evde gördükleriyle bu evde gördükleri arasındaki farkı hissetmemek elinde değildi. Hem yürüyor hem de içinden söyleniyordu:</p>
		<p>“Bu paranın birtakım zavallı mahpusların ekmeğinden çalındığını, sonra da o zavallıların şarkı söylemesine izin verilmediğini diyelim ki bir yana bıraktık! Hiç Mösyö de Rênal kalkar da konuklarına içirdiği şarabın şişesini kaça aldığını söyler mi? Hem bu Mösyö Valenod durmadan evinden, halinden, çiftinden çubuğundan söz ediyor, karısı yanında bulununca da senin evin, senin çiftliğin diyor.”</p>
		<p>Mal sahibi olmayı çok büyük bir zevk saydığı pek belli olan o hanım, o gün sofrada, bir ayaklı bardak kırıp düzinelerinden birini bozmuş olan bir uşağa çok ağır sözler söylemiş, ondan da terbiyesizce karşılık görmüştü.</p>
		<p>“Birbirlerine ne de uymuşlar! Çaldıkları paranın yarısını bana verseler yine onlarla yaşamaya yanaşmam; günün birinde dayanamaz, onları ne kadar da bayağı bulduğumu belli edecek bir söz kaçırırım.”</p>
		<p>Ama yine de, Madam de Rênal’in buyruklarına boyun eğip bu tür birkaç ziyafete daha gitmesi gerekti; Julien’i artık paylaşamıyorlardı; gönüllü koruma birliği üniforması giymiş olması artık hoş görülmüştü; daha doğrusu bugünkü başarılarının asıl temeli, dünkü düşüncesizliğiydi. Arası çok geçmedi, bütün Verrières bu bilgin delikanlıyı elde etmek savaşında Mösyö de Rênal’in mi, yoksa Mösyö Valenod’nun mu kazanacağını merak etmeye başladı; artık bütün konuşmaların başlıca konusu bu olmuştu. Belediye Başkanı, Düşkünlerevi Müdürü, bir de Papaz Maslon, yıllardan beri kasabanın dediği dedik efendileri kesilmişlerdi. Belediye Başkanı’nı çok kıskananlar vardı, liberaller de ondan yaka silkiyordu; ama ne de olsa o bir soyluydu, kendisini üstün sayabilirdi; oysa Mösyö Valenod’ya babası ancak yılda altı yüz frank gelir bırakmıştı. Bugün onun Normandiya atlarını, altın kösteklerini, Paris’ten getirtilmiş giysilerini, kısacası şimdiki bütün zenginliğini kıskananlar, gençliğinde onu sırtında yeşil giysiyle görüp acıdıklarını unutamıyorlardı.</p>
		<p>Julien, kendisi için yepyeni olan bu çevrede, namuslu bir adam bulur gibi oldu; bu adam geometriyle uğraşırdı. Adı Mösyö Gros’tu<a class="si-noteref" href="#f49" id="ref_f49">49</a> ve Jakoben olduğu söylenirdi. Julien, ancak yapay bulduğu şeylerden söz etmeye karar vermiş bir genç olduğu için, Mösyö Gros’la siyasal görüşler üzerine bir şey konuşmadı ve onun hakkındaki söylentinin doğru olup olmadığını öğrenemedi. Vergy’den koca koca paketler içinde, çocukların yazılı ödevleri geliyordu. Gidip babasını da sık sık görmesi konusunda uyarılıyordu; Julien, bu pek ağır bulduğu işe de katlandı. Kısacası, tehlikeye düşmüş olan ününü oldukça yoluna koyuyordu. Bir sabah şaşkınlıkla uyandı: İki el gözlerini kapıyordu.</p>
		<p>Madam de Rênal, kasabaya bir iş için gelmişti; çocuklarını evde bırakmaya bir türlü yanaşmadıkları tavşanlarıyla aşağıda bırakıp merdivenleri dörder dörder çıkmış, Julien’in odasına onlardan önce varmak istemişti. Baş başa geçirdikleri bu an pek çabuk ama pek tatlı geçti. Çocuklar, Julien’e de gösterdikleri tavşanla birlikte odaya girdiklerinde Madam de Rênal çoktan çekilip gitmişti. Julien herkese, tavşana bile güler yüz gösterdi. Kendi ailesine kavuşmuş gibiydi; bu çocukları pek sevdiğini, onlarla gevezelikten hoşlandığını seziyordu. Çocukların seslerindeki tatlılık, davranışlarındaki yalınlık ve soyluluk, onu şaşırtmıştı; hayalini kaç gündür Verrières’de çevresini saran o bayağı davranışların, tatsız düşüncelerin etkisinden yıkayıp temizlemek istiyordu. Onlar, kaç gündür aralarında yaşadığı adamlar, hep gösteriş sevdasına düşmüş adamlardı. Julien onlara baktıkça gösterişle yoksulluğun saç saça, baş başa dövüştüklerini görür gibi olurdu. Evlerinde yemeğe gittiği adamlar, sofraya gelen rostoyu bahane ederek, hem kendilerini küçülten hem de dinleyenleri iğrendiren şeyler söylüyorlardı.</p>
		<p>Madam de Rênal’e, gitmeye katlandığı ziyafetleri anlatırken, “Siz soylular, kibirli olmakta yerden göğe kadar haklısınız,” dedi.</p>
		<p>“Demek ki sizi kapışan kapışana!”</p>
		<p>Madam de Rênal bunu söylerken, Madam Valenod’ nun, Julien’in geleceği günler allık sürmesini gözünün önüne getirip kahkahalarla gülüyordu.</p>
		<p>“Hiç kuşkusuz, kalbinizi ele geçirmeyi tasarlamış...”</p>
		<p>Yemek pek neşeli geçti. Çocukların bulunması görünüşte sıkıcı sanılır, ama gerçekte, o ortaklaşa mutluluğu artırıyordu. Çocukcağızlar, Mösyö Julien’e kavuşmakla duydukları sevinci nasıl göstereceklerini bilemiyorlardı. Uşaklar onlara, Mösyö Julien’in gidip Mösyö Valenod’nun çocuklarını eğitmesi için iki yüz frank fazla para önerildiğini söylemişlerdi.</p>
		<p>Yemeğin yarısında son hastalığından beri hâlâ benzi uçuk olan Stanislas-Xavier, annesine birdenbire, gümüş çatal bıçak takımıyla su içtiği kupanın kaç para edeceğini sordu.</p>
		<p>“Niye soruyorsun?”</p>
		<p>“Onları satıp parasını Mösyö Julien’e vereceğim; bizim evde kaldığı için aldanır mı?”</p>
		<p>Julien, gözleri dolu dolu, çocuğu kucakladı. Onu dizine alıp bu anlamda kullanılınca aldanmak sözcüğünün ancak uşaklara yakıştığını anlatırken, Madam de Rênal gerçekten ağlıyordu. Julien, davranışının Madam de Rênal’i pek hoşnut ettiğini görünce çocuklara onları da eğlendiren tuhaf tuhaf örnekler bularak, aldanmanın ne demek olduğunu anlatıyordu.</p>
		<p>Stanislas, “Anladım,” dedi, “hani karga budalalık edip ağzından peynirini düşürmüş, ona dil döken tilki de yiyivermiş; işte o zaman karga aldanmış.”</p>
		<p>Madam de Rênal, sevincinden deli gibi çocuklarını öpüp duruyor, onlara doğru eğilirken de biraz olsun Julien’e yaslanmak zorunda kalıyordu.</p>
		<p>Birdenbire kapı açılıp içeri Mösyö de Rênal girdi. Hoşnutsuzluk gösteren somurtkan yüzü, gelmesi yüzünden dağılıvermiş neşe ile garip bir zıtlık oluşturuyordu. Madam de Rênal sapsarı kesildi. Julien hemen söz alıp Mösyö de Rênal’e, Stanislas’ın kupasını satmaya kalkmasını yüksek sesle anlatmaya başladı. Bunu söylemenin kötü bir etki bırakacağından emindi. Önce Mösyö de Rênal, öteden beri alışık olduğu için gümüş sözünü duyunca kaşlarını çattı. Onun söylediğine bakılırsa, gümüş sözü açılması, akla bu madenden sikke kesildiğini getirir ve en sonunda ucu onun kesesine dokunurdu.</p>
		<p>Ama bu kez iş yalnızca paraya dokunmakla kalmıyor, kuşkuları da artırıyordu. Kendi yanlarında bulunmadığı zaman çoluğunun çocuğunun sevinip neşelenmesi, gururu havadan nem kapan bir adamın kafasını yatıştıracak şeylerden değildi. Bir de karısı, çocuklara yeni düşünceler aşılamak hususunda Julien’in incelik ve anlayış göstermesini öve öve anlatmaya başlayınca, Mösyö de Rênal dayanamadı, “Evet, evet, biliyorum,” dedi, “çocuklarımı benden soğutmaya uğraşıyor; onun çocuklara, benim gösterebildiğimden yüz kez daha fazla güler yüz göstermesi zor bir şey mi? Ama, evin efendisi benmişim, ne çıkar? Bugünlerde herkesin işi, yasal gücü soğuk göstermeye çalışmak. Zavallı Fransa!”</p>
		<p>Madam de Rênal, kocasından gördüğü davranışı ince eleyip sık dokumaya kalkışmadı. Julien’le on iki saat geçirme olasılığı olduğunu fark etmişti. Kasabada alınacak bir yığın şeyi vardı, akşam yemeğini de kabarede yemeye karar verdiğini söyledi; kocası ne dedi ne yaptıysa da yararı olmadı, Madam de Rênal sözünden caymadı. Zamanımız ahlak softalarının pek zevkle söyledikleri bu kabare sözünü duyunca çocukların ağzı kulaklarına varmıştı. Mösyö de Rênal, karısından, ilk girdikleri tuhafiye dükkânında ayrılıp birkaç ahbabı ziyarete gitti. Akşam döndüğünde kaşları sabahkinden daha çatıktı; bugün kasabanın bir kendisiyle, bir de Julien’le uğraştığından emindi. Doğrusu daha kimse ona, halkın söylediklerinin ağır yanını açmamıştı. Belediye Başkanı’na bütün anlatılanlar Julien’in yılda altı yüz frankla onun evinde mi kalacağı, yoksa Mösyö Valenod’nun önerdiği sekiz yüz frangı mı kabul edeceği üzerine geçen sözlerdi.</p>
		<p>Mösyö de Rênal’e ahbaplar evinde rastlayan Müdür Bey, ona soğuk davrandı. Bu hareketi doğrusu ustacaydı; taşrada ihtiyatsızlık göstermek pek olağan işlerden değildir. Oralarda herkeste heyecan uyandıracak olaylar pek seyrek olduğu için bunlar iyice uzatılır.</p>
		<p>Mösyö Valenod, taşrada “giyimi kuşamı yerinde” denen adamlardandı; böyleleri hem küstah yaradılışlı hem de kaba olur. 1815’ten beri bir kazançtan bir kazanca ermesi onu büsbütün şımartmıştı. Verrières’de, Mösyö de Rênal’in maiyetinde hüküm sürüyordu; ama ondan çok daha etkindi; hiçbir şeyden utanmaz, her şeye burnunu sokar, her yere girip çıkar, yazar çizer, söyler, en büyük hakaretleri de unutulur, hiçbir kişisel iddia gütmez bir adam olduğu için, çok geçmeden papazlar arasında, efendisininkini sarsacak kadar saygınlık kazanmıştı. Sanki Mösyö Valenod, ülkenin bakkallarına gidip, “Bana içinizden en aptal iki kişiyi verin,” demiş, avukatlardan en kara cahil iki kişi istemiş, doktorlara da içlerinden en şarlatan iki tanesini seçtirmişti. Böylece her mesleğin en aşağılık adamlarını bir araya topladıktan sonra da onlara, “Haydi, birlikte yönetelim,” demişti.</p>
		<p>Bu adamların tavırları, davranışları Mösyö de Rênal’e ağır geliyordu. Valenod denen kaba herif ise hiçbir şeye, o küçük Papaz Maslon’un herkesin yanında yalanlarını çıkarmasına bile aldırmazdı.</p>
		<p>Ama işlerinin böyle tıkırında gittiği zamanlarda da Mösyö Valenod, herkesin pek haklı olarak bazı gerçekleri yüzüne çarpmasının önüne geçmek için, ikinci derecede işlerde terbiyesizlik etme gereğini duyuyordu. Mösyö Appert’in gelmesi gözünü oldukça korkuttuğu için, o zamandan beri çalışmalarına hız vermişti. Üç kez Besançon’a gidip geldi; her posta gününe birkaç mektup yetiştiriyor, akşamüzeri evine uğrayıveren o kim olduğu bilinmez adamlarla da birtakım mektuplar yolluyordu. İhtiyar Papaz Chélan’ı işinden çıkarttırması belki pek iyi olmamıştı; çünkü böylece öç almaya kalkıştığı günden beri, kasabanın kibar ailelerinden birkaç sofu kadın onu kötü kişi bellemişlerdi. Zaten Frilair piskopos yardımcısı, bu iyiliğine karşılık Mösyö Valenod’yu neredeyse buyruğu altında saymaya, ona garip işler gördürmeye başlamıştı. Mösyö Valenod, isteğine karşı koyamayıp bir imzasız mektup yazdığı zaman, işleri bu durumdaydı. Bütün dertleri yetmiyormuş gibi bir de karısı yeni bir çalıma kalkmış, Julien’in eğitmen olarak tutulmasını istiyordu.</p>
		<p>Bu durumda Mösyö Valenod, eski dostu Mösyö de Rênal ile kendisi arasında bir kavga patlayacağını ve bunun önemli sonuçlar doğuracağını seziyordu. Mösyö de Rênal, ona ağır sözler söylüyordu; bu umurunda değildi, ama ya Belediye Başkanı bu işi Besançon’a ya da Paris’e yazıverirse? Herhangi bir bakanın uzak yakın akrabasından birinin Verrières’ye gelip düşkünlerevine yönetici atanması olamaz bir şey değildi. Mösyö Valenod, liberallerle uzlaşmayı düşündü; Julien’in İncil okuduğu ziyafette birkaç liberalin de bulunması işte bu yüzdendi. Onlarla uzlaşınca Belediye Başkanı’na karşı güçlü bir dayanak bulmuş olacaktı. Ancak belediye seçimleri yenilenebilirdi; Düşkünlerevi Müdürü’nün de kalkıp liberallere, hükümete karşı oy vermesi de pek olacak şey değildi. Madam de Rênal, onun çevirdiği bu politikayı çok iyi kavramıştı, bir dükkândan öbürüne giderken bunları Julien’e de anlatıyordu; bu konuyu konuşmak, onları yavaş yavaş <em>Cours de la Fidélite</em>’ye kadar sürükledi. Orada hemen hemen Vergy’deki kadar birkaç saat geçirdiler.</p>
		<p>Bu sırada Mösyö Valenod da, küstahça bir tavır takınarak, eski efendisiyle kopması kaçınılmaz büyük kavgayı geciktirmeye çalışıyordu. O gün bu yöntem işine yaradı, ama Belediye Başkanı’nın da öfkesini artırdı.</p>
		<p>Para hırsının, bu aşağılık hırsın en açgözlü, en bayağı yanlarını ortaya koyduğu zaman insanı ne kötü bir duruma düşüreceğini göz önüne getirebilirsiniz; Mösyö de Rênal, o akşam kabareye giderken işte o durumdaydı. Çocukları ise her zamankinden daha keyifli daha neşeliydiler. Kendi durumuyla onların arasında gördüğü bu çelişki, Mösyö de Rênal’i büsbütün kızdırdı. Ağırbaşlı sandığı bir tavırla, “Görüyorum ki,” dedi, “ben aranızda fazlayım!”</p>
		<p>Karısı bu söze aldırmadı; kalkıp onu bir kenara çekti ve Julien’in uzaklaştırılması gereğinden söz etti. Geçirdiği mutlu saatler, on beş günden beri kurduğu hareket planını uygulayabilmesi için zorunlu olan kararlılık ve yürek genişliğini vermişti ona. Zavallı Verrières Belediye Başkanı’nı asıl çileden çıkaran şey paraya gösterdiği bağlılığın kasabada alay konusu olduğunu bilmesiydi. Mösyö Valenod, bir hırsız kadar eli açık biriydi; Mösyö de Rênal ise son zamanlarda Saint-Joseph tarikatı, Meryem Ana papazları, Saint-Sacrement Tarikatı, daha bilmem ne tarikatı için açılan beş-altı yardım defterine yazılırken, eli açık davranmaktansa, ölçülü davranmayı yeğlemişti.</p>
		<p>Yardım toplayan rahipler, defterlerine, Verrières ve yöresindeki küçük soyluların adlarını, verdikleri paranın çokluğuna göre yazarlardı; Mösyö de Rênal’in adı çoğu kez ta son satıra geçiyordu. Gerçi o kazancı olmadığını söylüyordu, ama ruhaniler meclisinin bu işte şakası yoktur.</p>
	</div>
	<div class="si-footnotes">
		<div class="si-footnote" id="f48"><a class="si-backref" href="#ref_f48">48</a><span>. Rahip Malagrida, Portekizli bir Cizvit’tir; 1761’de diri diri yakılmıştır. (Ç.N.)</span></div>
		<div class="si-footnote" id="f49"><a class="si-backref" href="#ref_f49">49</a><span>. Mösyö Gros, Grenoble’da Stendhal’e ders okutmuş bir geometri öğretmenidir. Stendhal, <em>La Vie Henry Brulard</em>’da ondan hayranlık ve minnettarlıkla söz etmiş, <em>Luicien Leuwen</em>’de Gautier adıyla betimlemiştir. (Ç.N.)</span></div>
	</div>
</body>
</html>