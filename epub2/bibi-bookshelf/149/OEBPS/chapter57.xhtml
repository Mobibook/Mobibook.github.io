<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>27 <span class="inline">Kilisenin en güzel yerleri</span></h2>
		<div class="epigraph">
			<p>“Hizmetler! Yetenekler! Değer sahibi olmak! Adam sen de! Birbirlerini koruyan arkadaşlar arasına katıl,<br/>daha iyi edersin.”</p>
			<p class="gap-writer">TELEMAKHOS</p>
		</div>
		<p>Er geç günü gelecek, Fransız Kilisesi’nin en güzel yerlerini dağıtacak bir kadının kafasında, böylece ilk olarak, piskoposluk kavramıyla Julien’in adı birbirine karışmıştı. Julien, haberi olsa, bu başarıya pek aldırış etmezdi; o sırada çektiği üzüntüye yabancı hiçbir şeye ilgi göstermez olmuştu. Her şey de o üzüntüyü artırıyordu; örneğin kendi odasını bile görmeye dayanamıyordu. Akşam, şamdanını eline alıp odasına girdiği zaman sanki en küçük süslere varıncaya kadar her şey dile geliyor, ona felaketinin yeni bir yanını öğretiyordu.</p>
		<p>O gün odasına girerken, davranışlarında, çoktan beri kaybettiği tez canlılık gene gözüküyordu. “Benim bugün kesinlikle görmem gereken bir işim var,” diyordu, “Tanrı vere de ikinci mektup, birincisi kadar sıkıntılı olmasa!”</p>
		<p>Daha sıkıntılıydı. Yazdığı şeyi o kadar anlamsız buluyordu ki, bir an geldi, sözlerin ne demek istediğini hiç dikkat etmeksizin satır satır kopya çıkarmakla yetindi.</p>
		<p>“Bu mektup, Londra’dayken diplomatlık hocamın kopya ettirdiği Munster Antlaşması’nın resmî belgelerinden daha çetrefilli,” dedi.</p>
		<p>Madam de Fervaques’ın mektuplarını, ancak o zaman hatırladı; bunların asıllarını ağırbaşlı İspanyol Don Dieo Bustos’a geri vermeyi unutmuştu. Kalkıp aradı; gerçekten onlar da genç Rus soylusunun mektupları kadar karmakarışık, saçma sapan şeylerdi. Tam bir anlaşılmazlık içindeydi. O sözlere her anlam verilebilirdi. Julien içinden, “Ne niyete dilersen o!” dedi. “Hiçlik, ölüm, sonsuzluk, daha bilmem neler üzerine bu büyük sözler içinde açıkça sezilen bir tek nokta var. Gülünç olma korkusu, o müthiş korku...”</p>
		<p>Bizim kısa geçtiğimiz bu kendi kendine söylenmeyi, Julien üst üste on beş gün yineledi. Apokaliptik<a class="si-noteref" href="#f123" id="ref_f123">123</a> yorumuna benzer sözleri kopya ederek uyuyakalmak, ertesi gün üzüntülü bir hal görünümüne bürünerek mektup götürmek, atı ahıra bırakırken Mathilde’in eteğini görmeyi ummak, çalışmak, Madam de Fervaques’ın La Mole konağına gelmediği akşamlar operaya gitmek; işte Julien’in hayatının hep birörnek olayları... Madam de Fervaques’ın Markiz’i görmeye geldiği akşamlar Julien’in hayatında bir başka şey daha oluyordu: Mareşal’in karısının şapkası altından Mathilde’in gözlerini görebiliyor, dili açılıyordu. Duygulu, nükteli sözleri de günden güne hem daha dikkat çarpıyor, hem de zarif bir hal alıyordu.</p>
		<p>Söylediği sözlerin Mathilde’e pek saçma gözüktüğünü hissediyordu, ama onu da, anlatımının inceliğiyle etkilemek istiyordu. İçinden, “Söylediklerim ne kadar yapay olursa o kadar hoşuna giderim,” diyor; bunun için de, tiksinilecek bir yüreklilikle, bazı doğa görüntülerini şişirerek anlatmaktan çekinmiyordu. Arası çok geçmedi, Madam de Fervaques’ın gözünde bayağı bir adam olmamak için şöyle sade, akla uygun düşüncelerden kaçınmak gerektiğini anladı. Hoşlarına gitmeye çalıştığı o iki kibar hanımın bakışlarında hoşnutluk ya da ilgisizlik sezdiğine göre, ya o abartılı sözleri aralıksız sıralıyor ya da kısa kesiyordu.</p>
		<p>Kısacası, artık hayatı, hiçbir işe girişmeyip günlerini hep kederini düşünmekle geçirdiği zamandan daha az acılıydı.</p>
		<p>Bir akşam, “Ben,” dedi, “şimdi bu iğrenç, aşağılık mektuplardan on beşincisini yazıyorum; ilk on dört tanesini birer birer kapıcıya verdim. Bu gidişle Madam de Fervaques’ın yazı masasının gözlerini bunlarla doldurma şerefine erişeceğim. İyi ama o bana sanki hiçbir şey yazmıyormuşum gibi davranıyor! Acaba bu işlerin sonu neye varacak? Gösterdiğim bu direnç, benim kadar onu da sıkıyor mu? Korasoff’un dostu, Richmond’lu güzel Quaker kızına gönül veren Rus, zamanında doğrusu yaman adammış; baş ağrıtmanın bundan fazlası da can sağlığı!”</p>
		<p>Bir rastlantı sonucu, bir büyük generalin manevralarında bulunmuş bütün orta halli insanlar gibi Julien de, Rus delikanlısının İngiliz dilberinin gönlüne girebilmek için kurduğu saldırı planından bir şey anlamamıştı. İlk kırk mektup, yazma yürekliliğini gösterdiği için bağışlanmasını dilemekten öte gitmiyordu. Belki de son derece iç sıkıntısı çeken o uysal kızcağızı, her günkü hayatından bir parça daha az tatsız mektuplar alıp okumaya alıştırmak gerekiyordu.</p>
		<p>Bir sabah Julien’e bir mektup getirdiler; zarfın üzerinde Madam de Fervaques’ın armasını görünce mührü, daha birkaç gün önce olanaksız sandığı bir merakla kopardı: Yalnızca bir akşam yemeği çağrısıydı.</p>
		<p>Hemen Prens Korasoff’un yazılı öğütlerine başvurdu. Çok yazık ki o genç Rus, şöyle sade ve anlaşılır sözler söylemenin gerektiği bir yerde, Dorat’nın şiirleri gibi şen, oynak bir anlatımla işi savuşturmak istemişti. Julien o yemekte kendisinin nasıl bir tavır takınması gerektiğini bir türlü anlayamadı.</p>
		<p>Madam de Fervaques’ın salonu, Tuileries Sarayı’ndaki Diane galerisi kadar yaldızlı, son derece gösterişli, duvarlarının tahta kaplamalarına yağlıboya tablolar asılmış bir yerdi. Tablolarda silinmiş yerler gözüküyordu. Julien’in sonradan öğrendiğine göre evin hanımı o resimlerin konusunu açık bulmuş, düzelttirmişti. Julien, “Ahlak çağı!” diye düşündü.</p>
		<p>O salonda, gizli notanın hazırlanmasında bulunmuş olanlardan üçünü görüp tanıdı. Onlardan biri, ... Piskoposu cenapları, Mareşal’in karısının amcasıydı: Ruhani rütbeler dağıtma işi onun elindeydi, yeğeninin bir sözünü iki etmediği de söylenirdi. Julien hüzünlü hüzünlü gülümseyerek, “Ne kadar da ilerlemişim, ama umurumda bile değil. Artık ünlü ... Piskoposu ile bir sofrada yemek yiyorum,” dedi.</p>
		<p>Yemek oldukça kötü, konuşulan sözler de sinirlendiriciydi. Julien, içinden, “Kötü bir kitabın ‘içindekiler’ bölümüne benziyor!” dedi. “İnsan düşüncesinin en yüksek konularından böbürlene böbürlene söz açıyorlar. İnsan bu sözleri iki-üç dakika dinlesin, anlatımdaki tumturağa mı, yoksa herifin bilgisizliğine mi, neye kızacağını bilemiyor.”</p>
		<p>Okurlarımız, Tanbeau adını, elbette hatırlamazlar: Hani alçakça kara çalmalarıyla La Mole konağının salonunu zehirleyen, hocalığa hazırlanan edebiyatçı genç, akademi üyesinin yeğeni...</p>
		<p>Madam de Fervaques’ın mektuplara yanıt vermemekle birlikte onları yazdıran duyguyu hoşgörmesi olasılığını Julien’e ilk hatırlatan işte o aşağılık herif oldu. Julien’in başarılarını gördükçe Tanbeau uğursuzunun içine fenalıklar geliyordu; ama bir anda iki yerde olmak budalaların harcı olmadığı gibi değerli kimselerin de elinden gelmeyeceğini düşünüyor, bunun için de, “Sorel, Madam de Fervaques’ın âşığı olursa bir gün kilisede yüksek bir işe geçer, ben de La Mole konağından kurtulurum,” diyordu.</p>
		<p>Rahip Pirard da, Julien’e, Madam de Fervaques’ın salonundaki başarıları dolayısıyla, uzun uzun öğütler verdi. Mareşal’in erdemli karısının salonunda toplanan, Cizvitliğe, krallığa yandaş, halkı kendi görüşlerine göre düzeltmeye kalkışan adamlarla gösterişten kaçan Jansenci Mösyö Pirard arasında “mezhep kıskançlığı” vardı.</p>
	</div>
	<div class="si-footnotes">
		<div class="si-footnote" id="f123"><a class="si-backref" href="#ref_f123">123</a><span>. İlk yüzyılda oldukça yaygın ve sembolizm yönünden zengin bir yazı türü. Tanrı’nın insanlık tarihindeki amacını açıklamayı hedef edinir. (Y.N.)</span></div>
	</div>
</body>
</html>