<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>5 <span class="inline">Bir pazarlık</span></h2>
		<div class="epigraph">
			<p>“<em>Cunctando restituit rem.</em>”<a class="si-noteref" href="#f8" id="ref_f8">8</a></p>
			<p class="gap-writer">ENNIUS</p>
		</div>
		<p>“Seni burnu kitaptan kalkmaz köpek seni! Bana doğru karşılık ver: Madam de Rênal’i nereden tanırsın, onunla ne vakit konuştun?”</p>
		<p>“Onunla hiç konuşmadım, kiliseden başka bir yerde de görmedim.”</p>
		<p>“Pis edepsiz, bakmış olacaksın.”</p>
		<p>“Hiçbir zaman!”</p>
		<p>Julien dayağın önüne geçebileceğini umduğu ikiyüzlü bir tavırla, “Bilirsiniz ki,” dedi, “kilisede Tanrı’dan başka bir şeyi gözüm görmez.”</p>
		<p>Kurnaz köylü, “Elbette bunun bir aslı olacak,” dedi ve bir an sustu. Sonra yine, “Bunda bir iş var ama, bu ikiyüzlü ilençlinin ağzından bir şey öğrenilmiyor ki,” dedi. “Her neyse, artık senden kurtulacağım; işim için daha iyi olacak. Papaz’ın mı gözüne girdin, yoksa başka birinin mi, bilmem, seni bir düşünen olmuş, yer bulmuşlar. Git de bohçanı hazırla, seni Mösyö de Rênal’e götüreceğim, onun çocuklarına öğretmenlik edecekmişsin.”</p>
		<p>“Bu iş için ne verecekler?”</p>
		<p>“Yiyeceğin, üstün başın, yılda da üç yüz frank.”</p>
		<p>“Ben uşak olmak istemem.”</p>
		<p>“Hayvan, burada uşaklıktan söz eden var mı? Ben oğlumun uşaklık etmesine olur der miyim?”</p>
		<p>“Sofraya kiminle oturacağım?”</p>
		<p>Bu soru, ihtiyar Sorel’i şaşırttı; söz söylerse bir ölçüsüzlük edebileceğini sezdi. Julien’e köpürdü, açgözlü diye sövgüler savurdu ve öbür oğullarına danışmaya gitti.</p>
		<p>Biraz sonra Julien, onların, baltalarına dayanmış, harıl harıl konuştuklarını gördü. Onlara uzun uzun baktı; bir şey anlayamayacağını görünce, böyle dinlerken yakalanmasın diye gidip bıçkının yanına oturdu. Hayatını değiştirecek olan bu umulmadık öneriyi iyice tartmak istiyordu; ama soğukkanlılıkla düşünemeyeceğini anladı; kafası hep Mösyö de Rênal’in güzel konağında neler görebileceğine takılıyordu. Kendi kendine söylendi:</p>
		<p>“Uşaklarla oturup yemek yemektense bütün bunlardan vazgeçmek daha hayırlıdır. Babam beni zorla göndermek isteyecek, ama ben ölürüm de gitmem. On beş frank, sekiz metelik birikmiş param var, bu gece kaçarım; tarlalar içinden gidersem hem jandarma çıkmaz hem de iki günde Besançon’a varırım; orada gönüllü asker yazılır, daha olmazsa İsviçre’ye geçerim. Ama bunu yapınca da ilerlemekten, yüksek yerlerden umudu kesmeli, insanı her istediğine eriştiren rahipliği bir daha akla getirmemeli.”</p>
		<p>Uşaklarla yemek yemekten tiksinmek, Julien’de kendiliğinden doğmuş bir duygu değildi; o, zenginliğe erişmek için daha ağır şeylere de katlanabilirdi. Bu tiksintinin kaynağı Rousseau’nun <em>İtiraflar</em>’ı olmuştu. Kibarlar, zengin çevresini, hayalinde hep bu kitabın yardımıyla canlandırırdı. Napoléon ordularının bildirileri toplamı, <em>Memorial de Sainte Hélène </em>(Saint Helena’nın Anıları), bir de <em>İtiraflar </em>işte Julien’in Kuran’ı<a class="si-noteref" href="#f9" id="ref_f9">9</a>. Başka hiçbir kitaba inanmasına olanak yoktu. İhtiyar cerrahbaşının söylediği gibi, Julien’in gözünde öbür kitapların hepsi göze girmek isteyen düzenbazların kaleminden çıkmış, yalan dolu şeylerdi.</p>
		<p>Ateş gibi bir zekâsı olmakla birlikte Julien’in belleği şaşılacak kadar kuvvetliydi –oysa böyle bir bellek, çoğu zaman aptallıkla bir gider–. Geleceğinin, Papaz Chélan’ın elinde olduğunu sezmiş ve onun gözüne girmek için İncil’in Latincesini baştan aşağı ezberlemişti; Mösyö de Maistre’nın <em>du Pape</em>’ını ezbere bilir, ama bu kitapların ikisine de pek inanmazdı.</p>
		<p>Aralarında sözleşmişler gibi Sorel ile oğlu o gün birbiriyle konuşmaktan kaçındılar. Akşama doğru Julien, Papaz’ın evine din bilgisi dersi almaya gitti; ancak babasına edilen garip öneriden söz etmeyi uygun görmedi. İçinden, “Bu belki bir tuzaktır, unutmuş gibi görünmeli,” diyordu.</p>
		<p>Ertesi sabah erkenden Mösyö de Rênal, ihtiyar Sorel’i çağırttı; Sorel bir-iki saat bekledikten sonra geldi, daha kapıdan başlayarak binbir dil döktü, yerlere kadar eğilip özürler diledi. Sıra sıra itirazlar kapısını çalan Sorel, oğlunun evin efendisi ve hanımıyla birlikte, konuk geldiği günlerde de çocuklarıyla ayrı bir odada yemek yiyeceğini öğrendi. Mösyö de Rênal’in bu işi gerçekten istediğini gördükçe daha çok zorluk çıkaran, yine de bir türlü inanamayıp şaşan Sorel, bir de oğlunun yatacağı odayı görmek istedi. Bu, tertemiz döşenmiş büyük bir odaydı; üç çocuğun karyolalarını da oraya taşıyorlardı.</p>
		<p>Bu karyolaların taşınması, ihtiyar köylünün gözlerini açtı; hemen cesaret buldu ve oğluna verilecek elbiseyi görmek istedi. Mösyö de Rênal, masasının çekmecesinden yüz frank aldı, “Bu parayı oğlunuza verin, Mösyö Durand’a gidip kendine siyah bir takım ısmarlasın.”</p>
		<p>Yerlere kadar eğilerek konuşmasını birdenbire unutmuş olan köylü, “Ya sizin yanınızdan çıkarırsam, elbise yine onda kalacak mı?” diye sordu.</p>
		<p>“Elbette.”</p>
		<p>Sorel, yayvan bir sesle, “Öyleyse,” dedi, “uzlaşmamız için bir tek şey kalıyor: Kaç para vereceksiniz?”</p>
		<p>Mösyö de Rênal’in kan tepesine sıçradı:</p>
		<p>“Nasıl?” dedi, “Dün bunu konuşup kestikti ya! Üç yüz frank veriyorum; bu da çok bir paradır, fazladır bile.”</p>
		<p>Sorel, gittikçe ağırlaşan bir sesle, “Evet,” dedi, “siz dün öyle söylediniz, söylemediniz demiyorum, ama...” Burada bir çabayla sanki bir dâhilik gösterdi, Mösyö de Rênal’in gözlerinin içine bakarak, “Daha çok veren var da,” dedi. Bu adamın böyle bir incelik göstermesi, ancak Franche-Comté köylülerini bilmeyenleri şaşırtabilir.</p>
		<p>Bu sözleri duyunca Belediye Başkanı’nın yüzü perişan oluverdi. Ama yine kendine geldi ve tam iki saat süren, uluorta hiçbir söz söylenmeyen bir konuşmadan sonra köylünün fendi, zengini yendi. Zaten zengin bu dünyada gemisini fendsiz de kurtarır. Julien’in gireceği yeni hayatın koşulları birer birer görüşülüp kararlaştırıldı; yıllık dört yüz franga çıkarılmakla kalmadı, Belediye Başkanı her ay başında parayı peşin vermeye de razı oldu.</p>
		<p>“Peki,” dedi, “her ay başı otuz beş frank veririm.”</p>
		<p>Köylü, yaltaklanan bir sesle, “Belediye Başkanımız gibi zengin, cömert bir Mösyö, hesap düzgün olsun diye otuz altı da verse ne çıkar!..”</p>
		<p>Mösyö de Rênal, “Peki, ama artık keselim,” dedi.</p>
		<p>Öfke ona biraz metinlik vermişti. Köylü, daha ileri gitmekten vazgeçmek gerektiğini anladı. Bu kez de Mösyö de Rênal ilerliyordu. İhtiyar Sorel’in, oğlunun ilk aylığını şimdiden alıp götürmesine yanaşmadı. Şimdi Mösyö de Rênal, bu pazarlıkta oynadığı rolü karısına anlatmak zorunda kalacağını düşünüyordu. Biraz canı sıkkındı:</p>
		<p>“Az önceki yüz frangı geri verin,” dedi. “Mösyö Durand’ın bana biraz borcu var. Kumaşı kestirmeye oğlunuzla birlikte ben de giderim.”</p>
		<p>Belediye Başkanı’nın iradesini gösteren bu hareketinden sonra Sorel, aklını başına toplayıp yine saygıyla konuşmaya başladı. En sonunda, artık bir şey kazanamayacağını anlayarak kalkıp gitti. Son reveransı şu sözlerle bitti:</p>
		<p>“Şimdi gider, oğlumu köşke gönderirim.”</p>
		<p>Verrières’liler, Belediye Başkanlarının hoşuna gitmek istedikleri zaman, onun evinden “köşk” diye söz ederlerdi.</p>
		<p>Fabrikaya döner dönmez, Sorel oğlunu boş yere aradı durdu. Julien, başına gelebileceklerden korkarak gece yarısı çıkıp gitmişti. Kitaplarıyla L’égion d’honneur nişanını güvenilir bir yere bırakmak istemişti. Onların hepsini almış, Verrières’nin arkasında yükselen dağda oturan Fouqué adlı bir genç odun satıcısına götürmüştü; bu adam Julien’in dostuydu.</p>
		<p>Eve dönünce babası, “Uğursuz tembel!” dedi, “Seni kaç yıldır besliyorum, acaba bir gün bana o parayı ödemek namusluluğunu gösterecek misin? Haydi pılını pırtını topla da Belediye Başkanı’nın evine git.”</p>
		<p>Dayak yemediğine şaşıran Julien hemen yola çıktı. Ama o korkunç babasının gözünden uzaklaşır uzaklaşmaz yavaşladı. Önce kiliseye uğramayı ikiyüzlülüğü için daha yararlı buldu.</p>
		<p>Bu “ikiyüzlülük” sözüne şaşıyor musunuz? O genç köylünün ruhu, bu iğrenç sözcükle buluşmadan önce, çok yollar aşmıştır.</p>
		<p>Daha ufakken Julien, uzun beyaz pelerinini, miğferleri uzun kıl püsküllü 6. Alay süvarilerini görüp askerliğe gönül vermişti; bu süvariler İtalya Savaşı’ndan dönüyorlardı, atlarını Sorel’in evinin kafesli penceresine bağlamışlardı. Sonradan Julien, ihtiyar cerrahbaşının Lodi Köprüsü, Arcole ve Rivoli cenkleri üzerine anlattıklarını da coşkuyla dinlemiş, ihtiyarın nişanına ateşli gözlerle baktığını da fark etmişti.</p>
		<p>Ama Julien’in on dördüne bastığı sıralarda Verrières’ de, bu kadar küçük bir kasaba için görkemli denebilecek bir kilise yapılmaya başlanmıştı. Bunun dört mermer direği vardı ki en çok bunlar Julien’in dikkatini çekti; bu direkler, Besançon’dan gelen ve ruhaniler kurumunun hafiyesi diye tanınan genç papaz yardımcısıyla sulh yargıcı arasında sönmez, büyük bir kin doğmasına neden olduklarından, ülkede ün salmışlardı. Sulh yargıcı, az kaldı yerinden oluyordu, daha doğrusu halk bu düşüncedeydi. Her on beş günde bir Besançon’a giden ve orada piskoposun karşısına çıkabildiği söylenen bir papazla uyuşmazlık çıkarmanın cezası daha az olamazdı ya!</p>
		<p>Bu olaylar üzerine, kalabalık bir aile babası olan sulh yargıcı, haksız görünen birkaç karar verdi; bunların hepsinde ahaliden <em>Constitutionnel</em><a class="si-noteref" href="#f10" id="ref_f10">10</a> gazetesini okuyanları cezalandırmıştı. Hak yanında olanlar,<a class="si-noteref" href="#f11" id="ref_f11">11</a> üstün geldiler. Gerçi cezalar da üç-beş franklık şeylerdi, ama bu ufacık para cezalarından birine de Julien’in vaftiz babası olan bir çivici çarpıldı. Bu adam, öfke halinde, “Dünya ne kadar da değişti!” diye bağırdı; “Biz de, yirmi yıldan beri, bu sulh yargıcını pek namuslu bir adam bilirdik!” Julien’in dostu cerrahbaşı, o zamanlar hayatta değildi.</p>
		<p>Julien, birdenbire, Napoléon’un sözünü etmeyi bıraktı; papaz olmak istediğini söyledi ve artık, babasının fabrikasında, Papaz’dan ödünç aldığı bir Latince İncil’i hiç durmadan ezberlemeye çalıştığı görüldü. Onun bu yolda pek çabuk ilerlediğini görüp hayran olan iyi kalpli ihtiyar Papaz, birçok akşamını ona din bilgisi öğretmeye bağladı. Julien, onun yanında yalnız sofuca duygular gösterirdi. Bir kızınki gibi uçuk ve narin olan bu yüzün arkasında, zengin olmadan yaşamaktansa bin kere ölüme atılmaya hazır, verdiği bu karardan dönmez bir ruh bulunduğunu kim sezebilirdi ki!</p>
		<p>Julien için zengin olmak, her şeyden önce, Verrières’den kurtulmak demekti; doğduğu kasabadan nefret ederdi. Orada gördüğü her şey ona buz gibi geliyor, şevkini kırıyordu. Ta küçüklüğünden beri coşkunluk anları olurdu. O anlarında, bir gün Paris’in güzel kadınlarıyla tanışacağını, parlak bir iş görüp onların dikkatini çekeceğini hazla düşünürdü. Onlardan birinin Julien’i sevmesi olmayacak şey miydi? Bonaparte’ı daha yoksulken, ünlü ve güzel Madam de Beauharnais sevmişti ya! Yıllardan beri Julien’in kendi kendine, “Kimsesiz ve parasız bir teğmen olan Bonaparte, kılıcıyla dünyanın efendisi oldu!” demediği belki bir saat bile geçmezdi. Bu düşünce onun, pek büyük sandığı felaketlerine merhem olur, binde bir sevinci olunca da bu sevinci artırırdı.</p>
		<p>Kilisenin yapılması ve sulh yargıcının kararları birdenbire onun gözünü açtı; aklında doğuveren bir düşünce, onu haftalarca çılgına çevirdi ve en sonunda, ihtiraslı bir ruhun kendi icat ettiğini sandığı ilk düşüncenin gücüyle onu kavrayıverdi.</p>
		<p>“Bonaparte kendinden söz ettirdiği zaman Fransa düşman eline düşmekten korkuyordu; askerlik bir üstünlüktü ve gerekliydi; hem de moda olmuştu. Bugün ise kırk yaşında papazların yılda yüz bin frank aldıkları görülüyor, yani Napoléon’un ünlü generallerinin aldığının üç katı. Onlara yardım edecek adamlar gerekli. Bir kere şu sulh yargıcını ele alalım: Şimdiye kadar nasıl da iyi bir düşünür, ne namuslu bir adamdı! Şimdi ihtiyarlığında, otuz yaşında genç bir papazın gözünden düşmek korkusuyla adına leke sürüyor! Ben papaz olmalıyım.”</p>
		<p>Bir gün, yeni inanç yoluna girip din bilgisi öğrenmeye başladığının ikinci yılında, gönlünü kemiren ateş birdenbire patlak verip onun içini dışarıya belli etmişti. Mösyö Chélan’ın sofrasında papazların toplandığı bir gündü; Julien’i, Mösyö Chélan, konuklarına öğrenme yolunda harikalar gösteren bir genç, diye tanıtmıştı. Julien işte böyle bir ziyafette Napoléon’u coşaraktan göklere çıkarmıştı. O günden sonra sağ kolunu bağlayıp boynuna astı, bir çam kütüğü kaldırırken kolunun çıktığını söyledi ve tam iki ay bu rahatsız duruma katlandı. Bedenine ettiği bu cezadan sonra kendi kendini bağışladı. Koltuğunun altında küçük bir paketle görkemli Verrières Kilisesi’ne giren on dokuz yaşında, ama yapısı çelimsiz, olsun olsun da on yedisinde gözüken genç işte böyle bir adamdı.</p>
		<p>Kilise karanlık ve ıssızdı. Bir yortu dolayısıyla yapının bütün pencerelerine koyu kırmızı perde gerilmişti. Bunun arasından süzülüp geçen güneş ışınları, içeriye göz kamaştırıcı, insana ululuk veren, dinsel bir hava yaratan bir ışık yayıyordu. Julien ürperdi. Kilisede yapayalnızdı, gidip en gösterişli sıraya oturdu. Bu sıranın üzerinde Mösyö de Rênal’in arması vardı.</p>
		<p>Julien, dua rahlesinin üzerinde, oraya okunmak için konmuş gibi duran bir kâğıt parçası gördü. Bir göz attı ve şunu okudu:</p>
		<blockquote>
			<p>Besançon’da idam edilen Louis Jenrel’in giyotine nasıl götürüldüğünü ve son dakikalarını ayrıntılarıyla anlatan...</p>
		</blockquote>
		<p>Kâğıt yırtıktı. Arkasında bir satırın ilk iki sözcüğü okunuyordu:</p>
		<blockquote>
			<p>İlk adım...</p>
		</blockquote>
		<p>Julien, “Bunu buraya kim koymuş?” dedi. Sonra içini çekerek ekledi:</p>
		<p>“Zavallı bahtsız! Onun soyadının son hecesi de benimkinin son hecesiyle bir...” Kâğıdı buruşturup attı.</p>
		<p>Çıkarken Julien <em>béniter</em>’nin<a class="si-noteref" href="#f12" id="ref_f12">12</a> yanında kan görür gibi oldu, yere biraz su dökülmüştü: Pencereleri kaplayan kırmızı perdelerin yansısı onu kana benzetiyordu.</p>
		<p>En son Julien, içini saran korkudan utanıp, “Ben böyle yüreksiz miyim?” dedi; “haydi silah başına!”</p>
		<p>İhtiyar cerrahbaşının cenk hikâyelerinde sık sık geçen bu komut, Julien için bir kahramanlık havası taşırdı. Kalktı ve hızla Mösyö de Rênal’in evine doğru yürüdü. Bu güzel kararlarına karşın, eve yirmi adım kaldığını görür görmez içinde yenilmez bir çekingenlik belirdi. Demir parmaklık açıktı, pek görkemli bir hali vardı, buradan geçmek gerekiyordu.</p>
		<p>Julien’in bu eve gelmesi yalnız kendi düşüncelerini, gönlünü perişan etmiyordu. Son derece yadırganıcı bir kadın olan Madam de Rênal de, görevi gereği hep kendisiyle çocukları arasında bulunacak olan bu yabancıyı düşündükçe ne yapacağını şaşırıyordu. Oğullarını odasında yatırmaya alışmıştı. O sabah, küçük karyolaların eğitmen için hazırlanan daireye taşındığını görünce oldukça gözyaşı dökmüştü. En küçük oğlu Stanislas-Xavier’nin yatağını olsun yeniden kendi odasına getirtmek istedi, ama kocasını razı edemedi.</p>
		<p>Çoğu kadınlarda görülen güç beğenirliği, Madam de Rênal aşırı bir dereceye vardırmıştı. Kaba, saçları tarak görmemiş bir adamın, yalnızca Latince bilmesi dolayısıyla çocuklarını paylayacağını, bu anlaşılmaz dil yüzünden onları dövebileceğini düşündükçe içi fena oluyordu.</p>
	</div>
	<div class="si-footnotes">
		<div class="si-footnote" id="f8"><a class="si-backref" href="#ref_f8">8</a><span>. (Lat.) Oyalamayla devleti yeniden kurdu. (Ç.N.)</span></div>
		<div class="si-footnote" id="f9"><a class="si-backref" href="#ref_f9">9</a><span>. Fransızcada da Kuran denmiştir. (Ç.N.)</span></div>
		<div class="si-footnote" id="f10"><a class="si-backref" href="#ref_f10">10</a><span>. Liberallerin gazetesi. (Ç.N.)</span></div>
		<div class="si-footnote" id="f11"><a class="si-backref" href="#ref_f11">11</a><span>. Yani papazla birlik olanlar. (Ç.N.)</span></div>
		<div class="si-footnote" id="f12"><a class="si-backref" href="#ref_f12">12</a><span>. Kiliselerde kapının yanında, içine okunmuş su (Hristos suyu) konan, duvara mıhlı tas. (Ç.N.)</span></div>
	</div>
</body>
</html>