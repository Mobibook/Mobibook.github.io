<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>23 <span class="inline">Rahipler, ormanlar, özgürlük</span></h2>
		<div class="epigraph">
			<p>“Her varlığın ilk yasası, kendini korumak, yaşamaktır. Siz baldıran ekiyor, sonra da buğday yetişsin istiyorsunuz!”</p>
			<p class="gap-writer">MACHIAVELLI</p>
		</div>
		<p>O ağırbaşlı kişi, konuşmasını sürdürüyordu; konusunu iyi bildiği belliydi. Julien’in pek hoşuna giden tatlı, hem de aşırılıktan kaçan bir anlatımla şu büyük gerçekleri anlatıyordu:</p>
		<p>1- İngiltere’nin bizim için harcayacak bir altını bile yoktur; orada artık tutumlu olmak, bir de Hume moda oldu. Koyu dindarları bile bize para vermez. Mösyö Brougham ise bizimle alay eder.</p>
		<p>2- İngiliz parası olmayınca Avrupa krallarını bir-iki savaştan ötesine sürüklemek olanaksızdır, küçük burjuvaziye karşı da iki savaş yetmez.</p>
		<p>3- Fransa’da silahlı bir parti kurmak gereklidir, yoksa Avrupa’nın krallık yönetimine bağlı güçleri, o iki savaşı da göze alamaz.</p>
		<p>Size apaçık olduğu için önermeye cesaret ettiğim dördüncü nokta da şudur:</p>
		<p>“Fransa’da rahipler sınıfının yardımı olmaksızın silahlı bir parti kurmak olanaksızdır.” Size bunu cesaretle söylüyorum beyler, çünkü kanıtlayacağım. Rahipler sınıfına her şeyi vermek gereklidir. Çünkü rahipler sınıfı, işiyle gece gündüz uğraşır, başındakiler de sınırlarımızdan üç yüz fersah ötede, fırtınalardan uzakta yüksek yetenekleri olan adamlardır...”</p>
		<p>Ev sahibi, “Ah, Roma, Roma!” diye bağırdı.</p>
		<p>Kardinal sözünü gururla sürdürdü, “Evet, Mösyö, Roma! Sizin gençliğinizde moda olan kimi az, kimi çok hoş şakalar, alaylar ne olursa olsun hiç çekinmeden söyleyebilirim ki 1830 yılında halka sözünü geçirebilen yalnız Roma’nın buyruğundaki rahipler sınıfıdır.</p>
		<p>Önderlerinin gösterdiği günlerde elli bin rahip aynı sözleri yineler; askeri en sonunda gene halktan isteyecek değil misiniz? O rahiplerin sözü halkı, kibarlar çevresinin çıkardığı nükteli şiirlerden daha çok etkiler...” (Kardinal’in işi böyle kişiler üzerine dökmesi homurtulara neden oldu.)</p>
		<p>Kardinal sesini yükselterek konuştu:</p>
		<p>“Rahipler sınıfının dehası sizinkinden üstündür; Fransa’da silahlı bir parti kurma yolunda, bu can noktası yolunda ne yapıldıysa bizim tarafımızdan yapıldı.” Kardinal bunun üzerine olaylardan örnekler verdi: “Vendée’ ye seksen bin tüfeği kim gönderdi?.. vs. vs.</p>
		<p>Rahipler sınıfına ormanları geri verilmedikçe elinden bir şey gelmez. Savaş patlar patlamaz, maliye bakanı, adamlarına emir verip papazlardan başkasına para kalmadığını söyler. Doğrusu Fransızların inancı yoktur, savaşı da severler. Savaşı açan kim olursa olsun halkın gözüne iki kat girer, çünkü savaşmak, ayaktakımının deyimiyle, Cizvitleri aç bırakmaktır; savaşmak Fransız denen kibir kumkumalarını, işlerine yabancının karışması yılgısından kurtarmaktır.”</p>
		<p>Kardinal’in sözleri beğeniliyordu.</p>
		<p>“Mösyö de Nerval, hükümetten çekilmeli,” dedi. “Onun adı herkesi boşuna sinirlendiriyor.”</p>
		<p>Bu söz üzerine herkes yerinden kalktı, hep bir ağızdan konuşmaya başladılar. Julien, “Beni gene dışarı atacaklar!” diye düşündü, ama akıllı uslu Başkan bile Julien’in orada olduğunu unutmuştu.</p>
		<p>Bütün gözler bir adama dikilmişti; Julien de onu görünce tanıdı. Retz Dükü’nün balosunda şöyle uzaktan gördüğü Başbakan Mösyö de Nerval.</p>
		<p>Gazetelerin meclisten söz ederken dedikleri gibi, kargaşalık doruğuna vardı. Ancak bir çeyrek saat sonra gürültü biraz yatışmıştı.</p>
		<p>Mösyö de Nerval, ayağa kalktı, bir havari edası takınarak garip bir sesle, “Ben size, hükümette kalıp kalmamaya aldırış etmem, diyecek değilim,” dedi.</p>
		<p>“Beyler, benim adımım, birçok ılımlıyı da bize karşı çevirdiği için, Jakobenlerin gücünü artırdığı başıma kakılıyor; ben de isteğimle çekilirim; ama Tanrı’nın ne dediğini bilen kimseler de bulunur.”</p>
		<p>Sonra Kardinal’e dik dik bakarak ekledi:</p>
		<p>“Tanrı bana, ‘Ya kafanı satır altına götürecek ya da Fransa’da krallığını yeniden kurup iki meclisi de, XI. Louis zamanında meclis ne durumda idiyse o duruma getireceksin’ buyurdu; bunu, beyler, ben yapacağım.”</p>
		<p>Sustu, oturdu, salonu büyük bir sessizlik kapladı.</p>
		<p>Julien, içinden, “İyi bir oyuncu!” dedi. İnsanları olduklarından çok akıllı sanmakla, her zaman olduğu gibi yanılıyordu. Bu kadar heyecanlı bir akşamın kavgaları, hele tartışmanın gerçekten içten olmasıyla coşan Mösyö de Nerval, yüce bir görevi olduğuna da gerçekten inanıyordu. Bu adamın büyük bir cesareti vardı, ama aklı yoktu.</p>
		<p>Mösyö de Nerval’in “ben yapacağım” demesinden, o parlak sözünden sonra salonu kaplayan sessizlik sırasında saat biri vurdu. Julien’e saatin sesi gururlu, sanki bir ölümü haber veriyor gibi geldi. Heyecan içindeydi.</p>
		<p>Biraz sonra tartışma gitgide artan bir sertlikle, özellikle inanılmaz bir bönlükle yeniden başladı. Öyle zamanlar oluyordu ki, Julien, “Bu adamlar beni zehirletirler. Halktan bir adamın yanında böyle şeyler nasıl söylenir?” diyordu.</p>
		<p>Saat ikiyi çalmış, konuşma daha bitmemişti. Ev sahibi çoktan uyuyordu; Mösyö Mole, uşağı çağırıp şamdanlara yeniden mum koydurmak zorunda kaldı. Başbakan Mösyö de Nerval, saat ikiye çeyrek kala çıkıp gitmişti, ama gitmeden önce, yanındaki aynaya bakıp Julien’in yüzünü iyice gözden geçirmişti. O çıktıktan sonra herkes daha bir rahat etti.</p>
		<p>Mumlar değiştirilirken kat kat yelekli adam, yanındakilere yavaşça, “Kim bilir bu adam krala neler söyleyecek,” diyordu. “Bizim için çok gülünç şeyler uydurup geleceğimizle oynayabilir.</p>
		<p>Doğrusu onun buraya gelebilmesi az kimsede bulunur bir kendini beğenme, daha da ötesi, küstahlıktır. Hükümete geçmeden önce gelirdi, ama başbakanlık her şeyi değiştirir, adamın bütün çıkarlarını söndürür; bunu hatırlamalıydı.”</p>
		<p>Başbakan çıkar çıkmaz Bonaparte’ın generali gözlerini kapamıştı. O sırada sağlık durumundan, yaralarından söz etti, saatine baktı, o da durmadı gitti.</p>
		<p>Kat kat yelekli adam, “İsterseniz bahse girerim,” dedi, “general, Başbakan’ın ardından koşuyor; burada bulunmuş olduğu için özür dileyecek, bizi elinde oynattığını ileri sürecek.”</p>
		<p>Yarı uyuyan uşaklar, mumları değiştirme işini bitirdikten sonra Başkan, “Beyler,” dedi, “artık birbirimizi kandırmaya çalışmaktan vazgeçip bir karar verelim. Kırk sekiz saat sonra dışarıdaki dostlarımızın gözü önünde bulunacak nota metninin ne olacağını düşünelim. Bakanlardan söz edildi. Mösyö de Nerval burada değil, artık çekinmeden söyleyebiliriz, bakanlardan bize ne? Onların isteyip istememesi bizim elimizdedir.”</p>
		<p>Kardinal zarif bir gülümseyişle onayladı. Genç Agde Piskoposu, en coşkun bağnazlığın verdiği o toplanmış, kendini kısmış ateşle, “Bana öyle geliyor ki,” dedi, “durumumuzu özetlemekten kolay bir şey yok.”</p>
		<p>O zamana kadar hiç sesini çıkarmamıştı; Julien’in önce tatlı, sakin gibi gördüğü bakışları, bir saat tartışmadan sonra alevlenmişti. Şimdi o genç Piskopos’un ruhu, Vezüv’ün lavları gibi taşıyordu.</p>
		<p>“1806’dan 1814’e kadar İngiltere’nin bir tek kusuru oldu, Napoléon’a karşı doğrudan doğruya, kişisel olarak harekete geçmedi. Dük unvanları dağıttıktan, mabeyincileri atadıktan, saltanatı yeni baştan kurduktan sonra, Tanrı’nın o adama verdiği görev bitmiş demekti; artık onu kurban etmek gerekiyordu. Zalim hükümdarları ortadan kaldırmak için ne yapılması gerektiği, Tevrat’la İncil’in çok yerinde yazılıdır. (Bu arada Latince birçok alıntıya yer verdi.)</p>
		<p>Bugün, beyler, kurban edilmesi gereken, bir adam değil, bir kenttir: Paris. Bütün Fransa Paris’e benzemeye çalışıyor. Her ilde beş yüz silahlı adam bulundurmak neye yarar? Bu tehlikeli bir girişimdir, hem de sonu gelmez. Salt Paris’e özgü olan bir işe, bütün Fransa’yı ne diye karıştırmalı? Bütün kötülüğü eden, o gazeteleri, salonlarıyla Paris’tir; kahrolsun bu yeni Babil!</p>
		<p>Ya din, ya Paris; bunların ikisinden birini seçip onun yanını tutmak gerek. Bu felaket kralın dünyalık çıkarlarına uygundur. Paris, Bonaparte’ın zamanında, niye sesini çıkaramadı? Orasını gidip Saint-Rouch toplarına sorun.”</p>
		<p class="gap-twice">Mösyö Mole ile Julien ancak sabahın üçünde çıkabildiler. Marki utanmış, hem de yorgundu. Julien’le konuşurken ilk olarak sesinde ricaya benzer bir eda vardı. Julien’in rastgele tanığı olduğu yardakçılıkları –Marki kendisi bu deyimi kullandı– asla kimseye söylemeyeceğine yemin etmesini istiyordu. “Uzak ülkedeki dostumuza da, bizim genç delilerin durumunu anlamak için pek ısrar ederse anlatırsınız. Devlet yıkılmış, onlara ne? Onlar birer kardinal olup Roma’ya sığınırlar. Bizi şatolarımızda, köylüler gelip boğazlar.”</p>
		<p>Julien’in yirmi altı sayfalık tutanağından Marki’nin çıkardığı gizli nota, ancak beşe çeyrek kala hazır oldu. Marki, “Yorgunluktan canım çıkıyor,” dedi, “notanın sonundaki cümle düşüklüklerinden de belli ya! Ömrümde gördüğüm hiçbir işin beni bundan az hoşnut ettiği olmamıştı. Haydi, dostum, gidip birkaç saat dinlenin; sizi gelip odanızdan kaçırmalarından korkarım, onun için odanızı kendi elimle kilitleyeceğim.”</p>
		<p>Ertesi gün Marki, Julien’i, Paris’ten oldukça uzakta, çevresi ıssız bir şatoya götürdü. Orada birtakım garip insanlar vardı; Julien, “Bunlar, sanırım papaz,” diye düşündü. Eline başka bir ada çıkarılmış bir pasaport verdiler. Bu pasaportta, Julien’in nereye gideceği açık açık gösterilmişti. Julien o âna kadar hangi ülkeye gönderildiğini bilmezlikten geliyordu. Arabaya yalnız bindi.</p>
		<p>Marki’nin onun belleği hakkında hiçbir kaygısı kalmamıştı; gizli notayı Julien’den birkaç kere dinlemişti; ancak onun ele geçirilmesinden korkuyordu.</p>
		<p>Julien salondan çıkarken, Marki dostça bir tavırla, “Aman dikkat edin,” dedi, “yolda sizi görenler yalnızca keyfi için gezen, kendini beğenmiş bir adam sansınlar. Dün akşamki toplantıda kim içtendi, kim değildi, bilinmez ki!”</p>
		<p>Yolculuk pek çabuk geçti, pek hüzünlü oldu. Julien, Marki’nin gözünden uzaklaşır uzaklaşmaz gizli nota da, kendisine verilen görev de aklından çıkmıştı; ancak Mathilde’den gördüğü küçümsenmeyi düşünüyordu.</p>
		<p>Metz’den birkaç fersah öte bir köyde posta konak memuru gelip at bulamadıklarını söyledi. Saat akşamın onunu bulmuştu; pek canı sıkılan Julien yemek istedi. Kapının önünde dolaştı, böyle dolaşa dolaşa, hiç sezdirmeksizin, ahırların bulunduğu avluya girdi. Gerçekten at yoktu.</p>
		<p>Julien, içinden, “Ama,” dedi, “o adamın tuhaf bir hali vardı; terbiyesizce bakışları beni yukarıdan aşağıya süzüyordu.”</p>
		<p>Görülüyor ya! Julien kendisine söylenenlere iyice inanmaya başlamıştı. Yemeğini yedikten sonra sıvışıp gitmek niyetindeydi; hazır gelmişken ülke hakkında biraz bir şey öğrenmek için mutfağın ateşi başında ısınmaya gitti. Ünlü tenor Senyor Geronimo’yu orada bulunca bilseniz ne kadar sevindi!</p>
		<p>Napolili şarkıcı, ocağın yanına getirttiği koltuğa yerleşmiş, yüksek sesle dert yanıyor, bir başına, çevresine doluşmuş ağzı açık yirmi Alman köylüsünden daha çok söz söylüyordu. Julien’i görünce, “Bu herifler ocağıma incir ağacı dikecek!” diye bağırdı. “Beni dinlemek için dört bir yandan koşup gelmiş yedi hükümdar beni bekliyor.” Sonra anlamlı anlamlı bakarak ekledi: “Hele biz çıkıp da bir hava alalım.”</p>
		<p>Yolda yüz adım kadar ilerleyip kimsenin duymayacağına inandıktan sonra Julien’e, “Siz işin aslını biliyor musunuz?” dedi, “Posta konak memuru düzenbazın biri. Ben az önce gezerken edepsizin birinin eline bir frank sıkıştırdım. Köyün öbür ucunda bir ahır dolusu hayvan varmış, ama bir haberciyi yolundan alıkoymak istiyorlarmış.”</p>
		<p>Julien masum masum, “Ya!” dedi.</p>
		<p>Ama işin içinde düzen olduğunu anlamak yetmezdi, gitmenin bir kolayını bulmak gerekiyordu. Geronimo ile dostu işte bunu başaramadılar. Şarkıcı sonunda, “Hele bir sabahı bekleyelim,” dedi, “bizden gocunuyorlar. Belki sizden, benden bir istedikleri vardır. Yarın sabah iyi bir yemek ısmarlarız, onu hazırlarlarken biz de gezmeye çıkıyoruz, diye kaçarız, at tutarız, bir konak yerine kadar gideriz.”</p>
		<p>Geronimo’nun da, kendisini yakalatmak isteyenlerin adamı olabileceğini düşünen Julien, “Ya eşyanız ne oluyor?” diye sordu.</p>
		<p>Yemeği yiyip yatmaktan başka yapacak bir şey yoktu. Julien daha yeni uykuya dalmıştı ki, odasında iki kişinin pek çekinmeden konuştuklarını duyup birdenbire uyandı.</p>
		<p>Posta konak memurunu görüp tanıdı; bu adamın elinde bir hırsız feneri vardı. Julien, arabadaki sandığını odasına çıkartmıştı, fenerin ışığı şimdi o sandığı aydınlatıyordu. Posta konak memurunun yanındaki adam, açık sandığı bildiği gibi karıştırıyordu. Julien onun yalnızca giysisinin kara, sımsıkı yenlerini görebiliyordu.</p>
		<p>Julien, “Bir papaz giysisi,” deyip yastığının altına yerleştirdiği tabancalarına el attı.</p>
		<p>Posta konak memuru, “Uyanmasından hiç korkmayın, Papaz Efendi,” dedi. “Onlara verdiğimiz şarap sizin elinizle hazırladığınız şaraptı.”</p>
		<p>“Kâğıt mağıt bulamadım,” dedi Papaz. “Bir yığın çamaşır, en iyisinden esanslar, pomatlar, gereksiz daha bir sürü şey var; belli, keyfine düşkün biri. Bana kalırsa asıl haberci öbürü, şu İtalyan ağzıyla konuşan.”</p>
		<p>Herifler Julien’in yanına gidip yol giysisinin ceplerini karıştırmaya başladılar. Julien, onları hırsız diye gebertmeye pek hevesleniyordu, ama bu işin sonu çok tehlikeli olurdu. İçi titrediyse de, “Aptallığın gereği yok,” dedi, “sonra bizim iş ne olur!” Ceplerini iyice taradıktan sonra Papaz, “Bu, diplomat falan değil,” deyip uzaklaştı.</p>
		<p>Çekilip gittiği de çok iyi oldu.</p>
		<p>Julien, içinden, “Bana yatağımda dokunayım derse vay haline!” diyordu, “Pekâlâ bana hançer saplamaya kalkabilir, işte buna dayanamam.”</p>
		<p>Papaz, başını çevirdi; Julien gözlerini yarı açmış bakıyordu; bilseniz ne kadar şaşırdı. Rahip Castanéde idi bu. O iki kişi oldukça yavaş konuşmak istiyorlardı, ama Julien, onları daha ilk duyduğu zaman iki sesten birini tanır gibi olmuştu. Dünyayı en alçak, en mendebur adamlarından birinden temizlemek için can attı, ama...</p>
		<p>“Ya bizim görev?” dedi.</p>
		<p>Papaz’la yardakçısı çekip gittiler. Bir çeyrek saat sonra Julien yeni uyanmış gibi yatağından kalktı. Bağırdı, bütün handa uyuyanları ayağa kaldırdı.</p>
		<p>“Aman, zehirlendim,” diyordu, “bu sancılara dayanamayacağım!”</p>
		<p>Geronimo’ya yardıma gitmek için bir bahane arıyordu. Onu, şaraba katılan afyonruhu ile yarı boğulmuş bir halde buldu.</p>
		<p>Julien bu tür şakadan korktuğu için akşam yemeğinde, Paris’ten getirdiği çikolatadan başka bir şey yememişti. Geronimo’yu bir türlü uyandırıp yola çıkmaya razı edemedi. Şarkıcı, “Bana bütün Napoli devletini verseler gene bu anda uyuma zevkini bırakıp şuradan şuraya gitmem,” diyordu.</p>
		<p>“Ya sizi bekleyen yedi hükümdar ne olacak?”</p>
		<p>“Bekleyedursunlar.”</p>
		<p>Julien, yalnız başına çıkıp gitti, başka bir kaza geçirmeden o büyük kişinin yanına vardı. Bütün bir gün öğleye kadar onun yanına girmek için uğraştıysa da kabul olunmadı. Çok şükür saat dörde doğru Dük, biraz hava almak gereğini duydu. Julien onun konaktan yaya olarak çıktığını görünce hiç çekinmeden yanına yaklaştı, bir sadaka dilendi. O yüce kişiyle arasında ancak iki adımlık bir uzaklık kalınca cebinden Mole Markisi’nin saatini çıkardı, yapmacıklı haller takınarak gösterdi. Dük bakmaksızın, “Beni uzaktan izleyin,” dedi.</p>
		<p>Oradan yarım fersah ötede bir yerde Dük birdenbire küçük <em>Café-hauss</em>’a<a class="si-noteref" href="#f112" id="ref_f112">112</a> girdi. Julien işte bu en aşağı cinsten hanın bir odasında, Dük’e o dört sayfayı ezberden okuma şerefine erişti. Bitirince Dük, “Baştan başlayın, ama daha yavaş,” dedi.</p>
		<p>Dük notlar aldı. “İlk konak yerine kadar yaya gidin. Eşyanızı da, arabanızı da burada bırakın. Yolunu bulup Strasbourg’a varın, ayın yirmi ikisinde de (ayın daha onuydu), saat yarımda bu <em>Café-hauss</em>’ta bulunun. Burada yarım saat daha kalın. Susun.”</p>
		<p>Julien’in bütün duyduğu söz bu oldu. Ama bu kadarı da onu hayran etmeye yetti. İçinden, “İşte iş böyle görülür,” dedi, “bu büyük devlet adamı, üç gün önceki tutkulu gevezeleri duysa acaba ne derdi?”</p>
		<p>Strasbourg’a iki günde vardı, orada yapacak hiçbir işi olmadığını düşünüyordu. Yolunu oldukça uzattı. “Rahip Castanède melunu beni tanıdıysa kolay kolay elinden kaçıracak adam değildir. Benimle alay etmek, işimi suya düşürmek onun için ne de keyifli olur!”</p>
		<p>Bütün bir kuzey sınırı boyunca tarikatın gizli ajanlarının başkanı olan Rahip Castanède, onu çok şükür tanımamıştı. Strasbourg Cizvitleri de çok gayretkeş oldukları halde, Julien’i göz hapsine almayı akıllarına getirmediler; o, yakasında nişanının kurdelesi, arkasında mavi redingotuyla, kendini pek beğenmiş bir askere benziyordu.</p>
	</div>
	<div class="si-footnotes">
		<div class="si-footnote" id="f112"><a class="si-backref" href="#ref_f112">112</a><span>. (Fr.) Kahvehane. (Ç.N.)</span></div>
	</div>
</body>
</html>