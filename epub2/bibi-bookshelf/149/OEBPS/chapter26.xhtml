<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kızıl ile Kara</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:2eb1ed53-2da1-4b38-bec7-0b58335a40a5"/>
</head>
<body class="chapter">
	<div class="container">
		<h2>26 <span class="inline">Dünya ya da zenginde olmayan</span></h2>
		<div class="epigraph">
			<p>“Ben, yeryüzünde yapayalnızım, kimse tenezzül edip beni düşünmüyor. Para edindiğini gördüğüm herkeste bir utanmazlık, bir katı yüreklilik var ki, bunları ben kendimde duymuyorum. Ben çabucak acıdığım için bana kin bağladılar. Ah! Çok geçmez, ölürüm ben; ya açlıktan ya da insanları katı yürekli görüp üzülmekten ölürüm.”</p>
			<p class="gap-writer">YOUNG</p>
		</div>
		<p>Hemen üstünü süpürüp aşağı indi, geç kalmıştı. Yardımcı öğretmenlerin biri onu azarladı; Julien, haklı olmaya çalışmadan hemen kollarını göğsünde kavuşturup süklüm püklüm, “<em>Peccavi, pater optime,”</em><a class="si-noteref" href="#f60" id="ref_f60">60</a> dedi.</p>
		<p>İlk gününden böyle başlayışı pek hoşa gitti. Okul hayatında ustalaşmış olanlar, karşılarındakinin, işin acemisi olmadığını anladılar. Teneffüs saati gelince, Julien herkesin merakla kendisine baktığını gördü. Ama ortaya atılmadı, sesini de çıkarmadı. Öteden beri kabul ettiği hayat kurallarına uyup üç yüz yirmi bir arkadaşını kendine üç yüz yirmi bir düşman saydı; gözünde bunların en tehlikelisi de Papaz Pirard idi.</p>
		<p>Birkaç gün sonra Julien’in kendine bir günah çıkarıcı papaz seçmesi gerekti. Eline bir liste tutuşturdular.</p>
		<p>İçinden, “Bunlar beni ne sanıyorlar? Beni sözden anlamaz biri yerine mi koyuyorlar?” dedi ve Papaz Pirard’a günah çıkaracağını söyledi.</p>
		<p>Kendisi farkında değildi, ama bu hareketiyle bir yöne bağlanmış oluyordu. Verrières’den gelmiş genç bir okullu daha ilk günden Julien’le dost olmak istemişti; bu işte Julien’e, “Okulun ikinci müdürü Mösyö Castanède’i seçmiş olsaydın belki daha akıllıca hareket etmiş olurdun,” dedi. Sonra kulağına eğilip, “Mösyö Pirard’ın jansenist<a class="si-noteref" href="#f61" id="ref_f61">61</a> olduğu söylenir, Papaz Castanède onun düşmanıdır.”</p>
		<p>Kendini pek sakıngan sanan Julien’in ilk günlerde bütün yaptıkları böyle birer düşüncesizlik örneği oldu. Hayal kurmaya alışkın adamlarda görülen kendini beğenmişlikle yolunu şaşırmış olan Julien, aklından her geçirdiğine olmuş bitmiş gibi bakıyor, kendini kaşarlanmış bir ikiyüzlü sanıyordu. Öyle delilikler ediyordu ki, zayıflar işi hünerde pek ileri gittiği kuruntusuna kapılıp kendi kendine çıkışıyordu.</p>
		<p>“Ne yapalım, benim biricik silahım bu!” diyordu. “Başka bir çağda dünyaya gelseydim düşman karşısında açıkça hareketlerimle ekmeğimi kazanırdım.”</p>
		<p>Durumdan hoşnut olan Julien, çevresine bakıyor ve herkeste en saf erdem gösterisi ile karşılaşıyordu.</p>
		<p>Okul öğrencilerinden sekiz-on tanesi, arkadaşları arasında neredeyse ermiş sayılıyor, Azize Thérèse gibi, Apennin Dağları’nın Verna tepesinde bedeni yara bere içinde kalan Aziz Francesco gibi, onların da gözüne birtakım şeyler gözüküyordu. Ama bu bir sırdı, dostları bu durumu gizliyorlardı. O hayalet gören zavallı delikanlılar, hemen her gün okulun hastanesindeydiler. Yüz kadarı da sağlam bir inançla yorulmak bilmez bir çalışmayı birleştirmişti. Hasta düşünceye kadar çalışıyorlar, yine de pek bir şeyler belleyemiyorlardı. İkisi üçü de gerçekten yetenekli gençlerdi; bunlar arasında Chalez diye biri vardı ki, parmakla gösterilmeye değerdi, ama Julien onlara, onlar da Julien’e karşı bir hoşnutsuzluk duyuyorlardı.</p>
		<p>Üç yüz yirmi bir öğrencinin geri kalanı ise, bütün gün geveleyip durdukları Latince sözcükleri anlayıp anlamadıkları su götürür, kaba kaba insanlardı. Hemen hepsi de birer köylü çocuğuydu; ekmeklerini toprağı belleyip çıkarmaktansa birkaç Latince söz okuyup kazanmayı işlerine daha elverişli bulmuşlardı. Julien, daha ilk günlerde onların ne mal olduğunu anladığı için kendisinin çabucak ilerleyeceği kanısına varmıştı. İçinden, “Her meslekte akıllı olmak gerek, çünkü her meslekte yapılacak bir iş var,” diyordu. “Napoléon zamanında gelseydim çavuş olurdum; ancak rahipliğe kadar yükselecek bu adamların içinde de ben, piskopos yardımcısı olurum.”</p>
		<p>Sonra, “Bütün bu adamlar çocukluklarından beri birer rençberdir,” diyordu, “buraya gelene kadar bütün yedikleri tuzsuz peynirle kara somundur. Kulübelerinde kursaklarına et, yılda ya beş kez girer ya altı. Savaş günlerini rahat günler sayan Roma askerleri gibi bunlar da papaz okuluna zevk sefa yeri diye bakar.”</p>
		<p>Julien onların donuk gözlerine bakıyor, yemek yenmişse bedensel bir gereksinmenin giderilmesinden doğan zevkten; yemek yenmemişse o zevkin umudundan başka bir şey göremiyordu. Aralarından sivrilmesi gereken adamlar, işte böyle adamlardı; ama Julien’in bilmediği, kendisinden sıkı sıkı gizlenen bir şey vardı; okulda okunan türlü öğreti derslerinde, Kilise tarihi dersinde, herhangi bir derste birinci olmak, bu adamların gözünde “görkemli” bir günahtı. Voltaire’den beri, aslını ararsanız, “kuşku” ve “kişisel araştırma”dan başka bir şey olmayan “her söylenene inanmamak”, her işi kurcalamak alışkanlığını, bu kötü alışkanlığı halkın kafasına aşılayan parlamento yöntemlerinden beri Fransız Kilisesi her kitabın kendisine bir düşman olduğunu anlamış gibidir. Onun gözünde en önemli şey akıl değil, yürektir. Öğrenme işlerinde ileri gitmek, öğrenilen şey isterse din olsun, ona pek hoş gözükmez; böyle düşünmekte haksız da değildir. Yaradılışında üstünlük olan bir adamın, bir Sieyès, bir Grégoire gibi, karşı yöne geçmesine kim engel olabilir! Titreyen Kilise, Papa’ya, biricik kurtuluş umudu diye sarılmıştır. Kişisel araştırmayı ancak Papa durdurabilir, kibarlar çevresindeki insanların o hasta iç sıkıntısına tutulmuş kafasını ancak Papa, gösterişli ayinleriyle avlayabilir.</p>
		<p>Julien, bu yığınla gerçeği yarı yarıya da olsa kavrıyor, papaz okulunda söylenen her sözün bunları örtmeye çalıştığını görüyor ve yoğun bir hüzne kapılıyordu. Çok çalışıyor, bir rahip için pek yararlı birçok şeyi çabucak öğreniyordu; birer yalan diye baktığı bu şeylere gönlünü hiç de bağlamamıştı. Onları öğrenmekten başka yapılacak hiçbir işi olmadığına inanmıştı.</p>
		<p>İçinden, “Beni yeryüzünde herkes mi unuttu?” diyordu. Mösyö Pirard’ın, Dijon damgasını taşıyan birkaç mektup alıp onları yakmış olduğundan da haberi yoktu; derli toplu anlatımla yazılmış bu mektuplarda, ateşli bir tutku da kendisini gösteriyordu. Ama şiddetli vicdan azaplarının da bu aşk ile çarpıştığı belliydi. Papaz Pirard onları okurken, “Yine neyse,” demişti, “bu gencin sevdiği kadının hiç olmazsa inancı bütünmüş.”</p>
		<p>Bir gün Papaz Pirard, açtığı bir mektubun, gözyaşlarıyla yarı silinmiş olduğunu gördü; bu son bir veda idi. Bunda Julien’e, “Çok şükür artık Tanrım bana, beni günaha sürükleyenden değil –o benim dünyada en aziz bildiğim şeydir– ama günahımın kendisinden nefret etme gücünü bağışladı. Artık bu özveriye katlandım, dostum. Görüyorsunuz ki bu, gözyaşı dökmekten olmadı. Düşünmeye, kendimden üstün bilmeye borçlu olduğum ve sizin de pek sevdiğiniz aziz bedenlerin esenliği düşüncesi, aşkımdan üstün geldi. Adaletli ama kahredici Tanrı, artık analarının günahının cezasını onlara çektiremez. Elveda, Julien, insanlara karşı adalette kusur etmeyin,” diye yazıyordu.</p>
		<p>Mektubun bu son satırları hemen hemen okunmaz bir durumdaydı, Dijon’da bir adres gösterebiliyordu, ama Julien’in yanıt vermeyeceğini, verse bile artık erdem yoluna dönmüş bir kadının kızarmaksızın dinleyeceği sözler kullanacağı umudunu beslediğini de gizlemiyordu.</p>
		<p>Julien’in içinde duyduğu hüzün, 83 centime’lik yemekler çıkaran işletmecinin verdiği kötü yiyeceğin de yardımıyla, sağlığını da bozmaya başlamıştı ki; tam o sıralarda bir sabah odasına Fouqué’nin girdiğini gördü.</p>
		<p>“Hele şükür girebildim. Başına kakmak gibi olmasın ama seni görmek için Besançon’a gelişim, bununla beşinci oluyor. Hep kapalı kapılarla karşılaşıyorum. Okulun kapısına adam koyup beklettim; sen niye hiç sokağa çıkmazsın, be adam?”</p>
		<p>“Nefsimi köreltmek için çıkmıyorum.”</p>
		<p>“Seni çok değişmiş buldum. Neyse, görebildim ya! İki gümüş beş franklık verdim ve ilk gelişimde bunu düşünmemekle ne budalalık ettiğimi anladım.”</p>
		<p>İki dost böyle uzun uzun konuştular. Ama Fouqué, “Sahi, haberin var mı, senin okuttuğun çocukların anası koyu sofuluğa tutulmuş,” deyince Julien’in rengi attı.</p>
		<p>Fouqué, bu işle hiç de ilgilenmediğini gösteren bir tavırla konuşuyordu; oysa, farkına varılmadan en değerli ilgileri perişan edilen ruhta bu tavır ne garip bir etki bırakır!</p>
		<p>“Evet, dostum, işi coşkun bir sofuluğa vurmuş. Hac ziyaretleri yaptığı söyleniyor. Ama Papaz Maslon, Mösyö Chélan’ın ayağına karpuz kabuğu koyduğu ile kalsın, Madam de Rênal ona uğramıyor. Günah çıkarmaya ya Dijon’a ya Besançon’a gidiyor.”</p>
		<p>Julien, kıpkırmızı kesilip, “Besançon’a geliyor mu?” diye sordu.</p>
		<p>Fouqué, arkadaşının telaşını merak ettiğini gösteren bir tavırla, “Evet,” dedi. “Sık sık geliyor.”</p>
		<p>“Yanında <em>Constitutionnel </em>gazeteleri var mı?”</p>
		<p>“Ne dedin?” dedi Fouqué.</p>
		<p>Julien oldukça sakin bir tavırla, “Yanında <em>Constitutionnel </em>gazetesi var mı, diye sordum,” dedi. “Burada bir sayısı otuz centime’e satılıyor.”</p>
		<p>Fouqué, şaşmış gibi, “Ne?” dedi, “Papaz okulunda da mı liberal göreceğiz?”</p>
		<p>Sonra Papaz Maslon’un ikiyüzlü tatlı sesine öykünerek ekledi:</p>
		<p>“Zavallı Fransa!”</p>
		<p>Fouqué’nin gelip söyledikleri Julien’in üzerinde büyük bir etki bırakacaktı ama, pek çocuk gibi gördüğü Verrières’li küçük okullunun bir sözü ona daha önemli bir şey öğretti. Papaz okuluna geldiğinden beri Julien’in bütün yaptıkları, bir sıra yanlış davranış olmuştu. Kendi kendisiyle acı acı alay etti.</p>
		<p>Doğrusu hayatının önemli işlerini hep ilerisini gerisini düşünerek başarırdı; ama ikinci derecede işlere pek dikkat etmezdi, oysa papaz okulunun kurnazlarının asıl baktıkları da bunlardır. Bunun içindir ki, Julien arkadaşları arasında “herkesin inandığını beğenmez” diye tanınmıştı. Onun içyüzünü bir yığın küçük küçük davranışlar ortaya çıkarmıştı.</p>
		<p>Onların gözünde Julien, yetkililerin dediğine, yaptığına uyacak yerde “kendi kendine düşünüp karar verme” kabahatini, bu bağışlanmaz kabahati işleyen bir adamdı. Papaz Pirard’ın ona hiçbir yardımı olmamıştı: Ona, günah çıkarma yerinden başka hiçbir yerde tek söz söylememişti, orada da pek söz söylemez, dinlerdi. Julien kendisine günah çıkarıcı olarak Papaz Castanède’i seçseydi iş büsbütün başka olurdu.</p>
		<p>Julien, tuttuğu yolun delilik olduğunu anlayınca iç sıkıntısından da kurtuldu. O güne kadar olan davranışlarıyla başına açtığı derdin nereye vardığını anlamak için, artık gururlu bir sessizlikle arkadaşlarını başından savmaktan da vazgeçer gibi oldu. Ondan işte o zaman öç aldılar: Kendini sevdirmek için yaptıkları, aşağılayıcı, alaya varan bir küçümsemeyle karşılandı. Julien okula geldiğinden beri geçen her saatin, hele ders dışında geçirilen her saatin, kendisine ya iyiliğinin ya kötülüğünün dokunmuş olduğunu anladı; o saatlerde kendine ya birer ikişer düşman edinmiş ya da gerçekten erdemli, hiç olmazsa ötekilerden daha az kaba birkaç okullunun hayır dilerliğini kazanmıştı. Başına açtığı dert çok büyüktü ve işin düzeltilmesi için çok uğraşmalıydı. Artık Julien’in gözü açılmıştı, her an tetikte davranıyordu; kendine büsbütün yeni huylar edinmesi gerekiyordu.</p>
		<p>Bakışlarını düzeltmek ona çok ağır geldi. “Burada herkesin yere bakması nedensiz değilmiş. Ben Verrières’ de ne kadar da toy, kendini beğenmiş bir adammışım! Orada ben yaşadığımı sanıyordum; oysa yalnızca hayata hazırlanıyormuşum; işte artık dünyanın gerçek durumuyla karşılaştım. Ömrümün sonuna kadar onu her yerde böyle bulacağım, her yerde dört yanımı düşman kuşatacak!” Sonra ekliyordu:</p>
		<p>“Her dakika ikiyüzlülük etmek de ne kadar zor şey! Hercules’in gördüğü ağır işler bunun yanında soluk kalır. Yeniçağ’ın Hercules’i, kendisini bütün gençliğinde tez canlı, kibirli diye tanıyan kırk kardinali ardı ardına tam on beş yıl alçakgönüllülük göstererek aldatan V. Sixtus’tur.”</p>
		<p>İçinden kızarak, “Burada bilginin hiç de mi değeri yok?” diyordu, “Dinsel kitaba, kutsal tarihe, burada okutulan dersleri öğrenmeye, ancak gösteriş olsun diye bir değer veriyorlar. Bunları iyi öğrenin demeleri, çabuk öğreneni övmeleri, benim gibi delileri tuzağa düşürmek için. Benim bütün değerim, o saçmaları çabuk kavrayıp bellemekteydi. Yoksa bunların gerçek değerini onlar da mı anlamış? Yoksa onlar da mı bu bilgilere benim baktığım gibi bakıyor? Bir de kalkmış, o bilginin saçmalığını anladığım için koltuklarımı kabartıyordum. Her zaman birinci olmaya çalışmanın düşman edinmekten başka hiçbir yararı olmadı. Benden daha bilgili olan Chazel, yanıtlarına budalaca bir şey karıştırıp ellinciliğe kadar düşüyor; bazen birinci oluvermesi dalgınlığından. Ah! Mösyö Pirard bana bir tek sözcük söylese ne yararlı olurdu!” diyordu.</p>
		<p>Julien’in böylece gözü açıldıktan sonra, haftada beş kez tespih çekmek, Sacré-Cœur ilahileri ve daha bunlara benzer dualar, tapınmalar, onun en göze çarpan davranışları oldu; oysa daha birkaç gün önce bunları, insanı sıkıntıdan öldürebilecek şeyler sayıyordu. Kendini sıkıca bir gözden geçiren ve yapabileceklerini gözünde büyütmemeye, en çok buna dikkat eden Julien, papaz okulunda birer örnek diye gösterilen öğrenciler gibi her an “anlamlı” işler görmeye özenmedi; böyle dinde olgunlaştığını sandıracak işlere daha zaman vardı. Okulda, diyelim ki bir yumurtayı öyle bir yiyiş vardır ki, insanın hak yolunda nasıl ilerlediğini gösterir.</p>
		<p>Buna belki gülümseyecek olanlar, Papaz Delille’in, XVI. Louis Sarayı hanımlarından birinin sofrasında, bir yumurta yerken ne kadar kabahatler işlediğini hele bir hatırlasınlar.</p>
		<p>Julien önce <em>non culpa</em>’ya ermeye çalıştı; bu hale ermiş olan genç okullunun yürüyüşü, kollarını gözlerini oynatışı, hâsılı her davranışı, doğrusu artık dünyaya değer verdiğini göstermez, ama kendini yalnız gerçek hayat düşüncesine bağladığını, bu hayatı büsbütün bir hiç saydığını da göstermez.</p>
		<p>Julien ikide bir koridorların duvarlarında kömürle yazılmış şöyle cümleler görüyordu: İnsanı Cehennem’de sonsuza dek kızgın yağlar içinde yanmaktan kurtarıp sonsuza dek Cennet’in zevklerini tattıracak olduktan sonra, bu dünyada altmış yıl sınanmışın, ne çıkar! Julien bunları artık eskisi gibi hor görmüyordu; her an onları göz önünde bulundurmak gerektiğini anladı. “Benim bütün hayatımda yapacağım nedir?” diyordu, “Dini bütün olanlara Cennet’te bir yer satacağım. Bu yeri onlara gözle görülür kılmak için yol nedir? Benim görünüşümün rahip olmayanların görünüşünden farklı olması,” diyordu.</p>
		<p>Aylarca bütün zamanını bu yolda çalışmaya vermiş, yine de düşünür, tartışır gibi olmaktan kurtulamamıştı. Gözlerini kımıldatması, ağzının duruşu, inancının tam olduğunu ve her şeye inanmaya, inandığını da gerekirse her cefayı, ölümü bile göze alarak korumaya hazır olduğunu göstermiyordu. Julien, en kaba köylülerin bu yolda kendinden önde olduğunu görüp kızıyordu. Ama onların düşünür, tartışır gibi bir halleri olmaması için doğrusu hayli neden vardı.</p>
		<p>Julien, yüzünün ateşli ve kör, her şeye inanmaya, her acıyı çekmeye hazır bir inanç göstermesine çok çalışıyor, kendini zorluyordu. Böyle yüzlere İtalyan manastırlarında çok rastlanır; Guerchin de, kilise tablolarıyla biz dünya adamlarına yüzlerin en güzel örneklerini bırakmıştır.<a class="si-noteref" href="#f62" id="ref_f62">62</a></p>
		<p>Büyük bayram günleri papaz okulu öğrencilerine domuz sucuğu ile <em>choucroute</em><a class="si-noteref" href="#f63" id="ref_f63">63</a> verilir. Julien’in sofra komşuları, onun bu mutluluğa pek aldırış etmediğini anlamışlardı. Onun ilk büyük suçlarından biri bu oldu. Arkadaşları onun bu davranışını, en budalaca ikiyüzlülüğün çirkin, nefret edilecek bir örneği diye karşıladılar; en çok bu yüzden düşman kazandı. “Hele şu kendini beğenmiş züppeye bakın!” diyorlardı, “En iyi okul yemeğine, domuz sucuğu ile <em>choucroute</em>’a dudak büküyor! Kibirli, pis aşağılık herif!”</p>
		<p>Julien, kolu kanadı düştüğü günlerde içini çekerek, “Benim okul arkadaşım olan bu köylülerin bilgisizlikleri kendileri için ne büyük bir üstünlük!” diyordu. “Onlar okula geldiklerinde öğretmen, onları, benim gibi bir yığın dünya bilgisinden kurtarmak eziyetini çekmemiş; ben ne yapsam kâr etmiyor, onlar bende bu tür düşünceler olduğunu yüzümden okuyorlar.”</p>
		<p>Julien, papaz okuluna gelen küçük köylülerin en kabalarını, onları kıskanmaya varan bir dikkatle gözden geçiriyordu. Bunlar sırtlarındaki kıvırcık havlı kumaştan ceketi çıkarıp kara cüppeyi giydiklerinde bütün bildikleri, bütün uygarlıkları Franche-Comté deyimiyle, “tıkır tıkır geçer akçe”ye karşı büyük sonsuz bir saygıdan öte geçmezdi.</p>
		<p>Tıkır tıkır geçer akçe, “peşin para”nın, bu yüce kavramın tapınır gibi, destanını yazar gibi bir anlatımıdır.</p>
		<p>Voltaire’in romanlarındaki kişiler gibi bu papaz okulu öğrencilerine de mutluluk dendi mi, gözlerinin önüne ilk gelen şey, karınlarını iyice doyurmaktır.</p>
		<p>Julien, sırtına “ağır kumaştan” elbise giymiş herkese karşı derin bir saygı beslemenin, bu adamların hemen hemen hepsinin mayasına karışmış bir duygu olduğunu görüyordu. Bu duyguyu taşıyanlar, “kimsenin hakkını kimseye geçirmemek” sözünün mahkemelerdeki gerçek değerini pek iyi anlamışlardır; doğrusu o değeri gözlerinde belki biraz da küçültürler. Aralarında şu sözü yineleyip dururlardı:</p>
		<p>“Bir  kodamana karşı dava açacaksın da eline ne geçecek?”</p>
		<p>Kodaman, Jura vadilerinde zengin adam, bu adla anılır. Hele zenginlerin zengini olan hükümeti ne kadar sayarlar, bir düşünün.</p>
		<p>Valinin adı geçer geçmez saygıyla gülümsememek, Franche-Comté köylülerinin yüzünde bir ihtiyatsızlık sayılır; fukara kısmı da bir kez ihtiyatsızlık etti mi, o saat cezasını çeker: Ekmeği elinden alınır.</p>
		<p>İlk günler, içinde duyduğu tiksintiyle Julien boğulacak gibi oldu, ama sonra bu adamlara acımaya başladı: Kış akşamları kulübesine dönünce ne ekmek, ne kestane, ne de patates bulamamak, arkadaşlarından kaç tanesinin babasının başına gelmişti. Julien içinden, “Mutlu, deyince akıllarına karnı tok, sırtı pek olanlar geliyorsa, bunda şaşılacak ne var? Arkadaşlarımın papazlık hevesleri, temelli bir heves; yani onlar papazlıkta, karınlarını doyurup kışın da sıcacık elbise giyme olanağını buluyorlar, bu mutluluğun sürekli olacağını umuyorlar,” diyordu.</p>
		<p>Bir gün Julien, hayali geniş bir öğrencinin yanındaki arkadaşına, “Benim de, bir zamanlar domuz çobanlığı eden V. Sixtus gibi bir papa olmayacağımı kim bilebilir?” dediğini duydu.</p>
		<p>Arkadaşı karşılık verdi:</p>
		<p>“Ancak İtalyanlar papa olur; ama bizim aramızdan da, kısmeti olanlar, piskopos yardımcılığı, piskoposlar kurulu üyeliği, belki de piskoposluğa kadar yükselir. Châlons Piskoposu M.P. bir fıçıcının oğludur; benim babam da fıçıcı.”</p>
		<p>Bir gün din öğretileri dersinde Papaz Pirard, Julien’i çağırttı. Zavallı delikanlı, çevresini kuşatıp bedenini de sıkan bu havadan çıkabildiğine pek sevindi.</p>
		<p>Okul Müdürü, Julien’i ilk geldiği gün pek korkutan tavrı ile karşıladı yine; yerin dibine sokmak istermiş gibi bakarak, “Bu iskambil kâğıdı üzerindeki yazının ne demek olduğunu anlatır mısınız?” dedi.</p>
		<p>Julien kâğıttaki yazıyı okudu:</p>
		<p>“Amanda Binet, Girafe kahvesinde, saat sekizden önce. Genlis’li olduğunuzu, annemin amca oğlu olduğunuzu söyleyin.”</p>
		<p>Julien, tehlikenin ne kadar büyük olduğunu kavradı; Papaz Castanède’in adamları aşırmışlar bu kâğıdı.</p>
		<p>Papaz Pirard’ın korkunç gözlerine bakmaya dayanamadığı için, alnının ortasına bakarak, “Buraya geldiğim gün korkudan titriyordum,” dedi. “Mösyö Chélan bana burada her türlü müzevir, kötü kişiler bulunduğunu, arkadaşların birbirlerinin yaptığını kollayıp hafiyelik etmelerinin hoşnutlukla karşılandığını söylemişti. Bunu, genç rahiplere hayatın ne olduğunu göstermek, onları dünyadan ve dünyanın tantanalarından iğrendirmek için Tanrı emretmiş.”</p>
		<p>Papaz Pirard, öfkeli öfkeli bağırdı:</p>
		<p>“Benim karşımda da mı lafebeliği! Seni edepsiz seni!”</p>
		<p>Julien, durgun bir tavırla, “Verrières’deyken kardeşlerim beni kıskandılar mı döverlerdi,” dedi.</p>
		<p>Mösyö Pirard çileden çıkmıştı.</p>
		<p>“Şimdi size bunları sormuyoruz. Sorduğumuza karşılık verin!”</p>
		<p>Julien, bu sözlerle hiç de cesareti kırılmadan, konuşmasını sürdürdü.</p>
		<p>“Besançon’a geldiğim gün öğleye doğru karnım acıkmıştı, bir kahveye girdim. Doğrusu bir din adamına yakışmayan o gibi yerlerden sakınırım, ama orada, handakinden daha ucuza doyabileceğimi düşündüm. Bir kadın, yanılmıyorsam dükkânı işleten kadın benim halimi görüp acıdı. Bana Besançon’un bir sürü edepsizle dolu olduğunu, başıma bir iş gelebileceğini söyledi. Bir tehlikeye düşer, bir kazaya uğrarsam sabahleyin sekizden önce kendisine haber göndermemi istedi. ‘Papaz okulu bekçileri, yazacağınız kâğıdı getirmek istemezlerse Genlis’li olduğunuzu, aramızda akrabalık bulunduğunu söyleyin,’ dedi.”</p>
		<p>Yerinde oturmadığı için odada bir aşağı bir yukarı dolaşan Papaz Pirard, “Bakalım,” dedi, “soruştururuz, bu söyledikleriniz doğru mu?”</p>
		<p>Sonra Julien’e hemen odasına çekilmesini emretti. Kendi de ardınca gidip kapıyı dışarıdan kilitledi. Julien hemen sandığını açtı; başına iş açan o iskambil kâğıdını, değerli bir şey gibi, ta dibe saklamıştı. Sandıkta bir eksiklik yoktu, ama oldukça karıştırılmış olduğu belliydi, oysa anahtarı cebinden ayırmamıştı. Julien içinden, “Tevekkeli Mösyö Castanède bana kaç kez sokağa çıkmama izin vermeye kalkmadı; o lütfun nereden geldiği şimdi anlaşılıyor. Ben de kör gibi hiçbir şeyi göremiyordum; ama çok şükür Mösyö Castanède’in izin vermesine kanıp okuldan çıkmadım. Çıksam belki sivil elbisemi giyer, güzel Amanda’yı görmeye giderdim. Bunu yapsam mahvolduğum gündü. İskambil kâğıdından bu yolda bir yarar göremeyeceklerini anlayınca müdüre yetiştirmeyi düşünmüşler.”</p>
		<p>İki saat sonra Müdür, Julien’i yine çağırttı. Bakışı biraz önceki kadar sert değildi:</p>
		<p>“Sözleriniz doğruymuş,” dedi. “Ama böyle bir adresi saklamanız doğru olmaz, büyüklüğünü, önemini kavrayamayacağınız bir ihtiyatsızlıktır. Bahtsız çocuk, belki on yıl sonra zararını görürsünüz.”</p>
	</div>
	<div class="si-footnotes">
		<div class="si-footnote" id="f60"><a class="si-backref" href="#ref_f60">60</a><span>. (Lat.) Suçumu kabul ediyorum aziz peder. (Ç.N.)</span></div>
		<div class="si-footnote" id="f61"><a class="si-backref" href="#ref_f61">61</a><span>. Jansen tarikatına bağlı. (Ç.N.)</span></div>
		<div class="si-footnote" id="f62"><a class="si-backref" href="#ref_f62">62</a><span>. Louvre Müzesi’nde, Akitanya Dükü’nün, sırtından zırhı çıkarıp papaz elbisesi giyişini anlatan 1130 numaralı tabloya bakın. (Ç.N.)</span></div>
		<div class="si-footnote" id="f63"><a class="si-backref" href="#ref_f63">63</a><span>. Şuhrut (okunur): Lahana turşusundan yapılan bir yemek. (Ç.N.)</span></div>
	</div>
</body>
</html>