<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h1 class="h1baslik" id="calibre_toc_55">Bir Başka Şafak</h1>
				<p class="normal">Elimde gazetelerim, Cumhuriyet ve Hürriyet, hasırımı kumların üstüne serip oturdum, yüzüm denize dönük. Hiç değilse şu sırada, köye yeni katılan birbirinden çirkin yapıları, kurumaya bırakılmış mandalina bahçelerini görmemeye kararlıyım. Doğrusunu söylemek gerekirse, insanları da görmek istemiyorum. Ama bu bilinmedik adam ille de kendini göstermek istiyor sanki bana. Bir süredir ayrımındaydım, adımlarını adımlarıma uydurarak arkamdan geliyordu. “Rastlantı”, diyordum. Ancak, oturmamdan hemen sonra, “Ben de şuraya oturayım”, diyerek üç karış öteme çökünce, kuşkum kalmadı: bu adam basbayağı izlemişti beni; şimdi de, belki yalnızlıktan, belki başka bir nedenle, benimle konuşmak istiyordu. Aradan iki dakika geçmeden, daha ben gazetenin ilk sayfasında, renk renk resimler arasında yazı ararken, “Abi, şu öteki gazeteye bakabilir miyim?” diye sorması da bunu gösteriyordu.</p>
				<p class="normal">Şimdi, Türkiye’nin hemen her yanında, insanlar hiç mi hiç tanımadıkları yaşlı adamlara “baba”, “beybaba”, “amca”, “dayı” diye sesleniyorlar, arada bir “hocam” diyenler de çıkıyor; bu adam “abi” dediğine, yani yaşımdan okkalı bir indirim yaptığına göre, benimle yakınlık kurmak istediği kesin. Benim buna hiç niyetim olmasa da gazeteyi uzatıyorum ister istemez, sonra gene renkli resimlerin arasına dönüyorum. Sen misin dönen?</p>
				<p class="normal">“Abi, şuraya bak!” diyor. “Adalet Bakanlığı memur alıyormuş. Ama özel koşulları varmış. Bak, dinle, harfi harfine okuyorum sana: boy uzunluğu erkeklerde net 1.70 metreden, bayanlarda 1.55 metreden kısa olmamak; boy ile kilo arasındaki fark 13’ten fazla, 17’den aşağı olmamak.”</p>
				<p class="normal">Dönüp ilk kez yüzüne bakıyorum, en sık rastladığımız türden bir yüz. İçtenlikle gülümsüyor.</p>
				<p class="normal">“Evet, abi, ne diyorsun?” diye soruyor.</p>
				<p class="normal">“Çok yazık, ben bir santimle kaybediyorum, Atatürk de öyle. Yaşasaydı, Adalet Bakanlığı’nda memur olamayacaktı.”</p>
				<p class="normal">“Bütün söyleyeceğin bu mu?”</p>
				<p class="normal">“Ne söyleyeyim istiyorsun ki? Adamlar üç yıldır Hikmet Sami Türk’ü göre göre güzel ve yapılı insan görmeye fazla alışmış olmalılar. Alışkanlıklarını yitirmek istemiyorlar herhalde.”</p>
				<p class="normal">Gülümsüyor, ama düş kırıklığına uğradığı da belli.</p>
				<p class="normal">“Ben kentin kapılarından düşman içeriye girerken, meleklerin kanatlı mı, kanatsız mı olduklarını tartışan ülke büyüklerini düşünüyordum”, diyor.</p>
				<p class="normal">Bu kez de ben gülüyorum.</p>
				<p class="normal">“Ama, okuduklarından anladığım kadarıyla, bizimkiler o noktadan çok uzak daha: memur adaylarından kanat istemiyorlar.”</p>
				<p class="normal">“Yapma, abi, yapma, allahaşkına!”</p>
				<p class="normal">Buyur bakalım! Adam arkamdan geldi, bunca yer varken, yanıma oturdu, gazetemi aldı, beni konuşmaya zorladı, şimdi de tersliyor beni. Hiçbir şey söylemeden gazeteme dönüyorum. Ama gene başlıyor.</p>
				<p class="normal">“Abi, Derviş Baykal’a sağ-sol karşıtlığını aşmak gerektiğini söylemiş.”</p>
				<p class="normal">“O Baykal’ı hâlâ solcu mu sanıyormuş?”</p>
				<p class="normal">“Solcu sansa, böyle söyler mi, abi? Sola gelmesini, ama yön sorunlarına girmemesini istiyor. Yoksa neden solu birleştirmeye girişecekti ki?”</p>
				<p class="normal">“Peki, öyle olsun”, deyip önüme dönüyorum. Birden sinirleniverdim. Anlaşılan, bu adam tepemi attırmak amacıyla geldi arkamdan. Gömleğimi çıkarıyorum: birkaç dakika yüzüp evime döneceğim. Ama gene konuşmaya başlıyor:</p>
				<p class="normal">“Biliyorum, abi”, diyor. Şimdi sesi daha yumuşak. “Biliyorum, çok iyi bir adam olabilir, Amerika’dan çok Türkiye’ye yakınlık duyması da olanaklı; ama onun solcu olduğunu söylemek sağduyuyla da, bu ülkenin sol geleneğiyle de alay etmek anlamına gelir.”</p>
				<p class="normal">“Neden öyle konuştun o zaman?”</p>
				<p class="normal">“Seni kışkırtmak için.”</p>
				<p class="normal">“Neden kışkırayım ki? Kemal Derviş’ten bana ne!”</p>
				<p class="normal">“Biliyorum, senin tipin değil; sen başka bir kuşaktan, başka bir okuldansın. Ama son yazında kötü harcamışsın adamı. Tek yazısını görmediğini, tek başarısını duymadığını yazmışsın.”</p>
				<p class="normal">Şaşırıp kalıyorum birden. Benim bir görünmez adamlığım vardır: yüzümü bilenler yazılarımı bilmez, yazılarımı bilenler yüzümü. Bu adam kişiliğimde yaralıyor beni. Ama bu konuya girmek istemiyorum.</p>
				<p class="normal">“Peki, sen herhangi bir yazısını, herhangi bir araştırmasını gördün mü?” diye soruyorum.</p>
				<p class="normal">İşte gene hınzır hınzır gülüyor adam.</p>
				<p class="normal">“Hayır, görmedim, ama şart mı, abi?” diyor. “Sen burayı Fransa mı sandın? Ecevit’in orta halli birkaç şiirini saymazsak, kim ne yazmış ki? Demirel mi? Murat Karayalçın mı, Tayyip Erdoğan mı? Baykal, Erbakan ya da Demirel’in bir masa başına oturup kitap yazdıklarını gözlerinin önüne getirsen, kahkahalarla gülmez misin?”</p>
				<p class="normal">“Gülerim, orası öyle. Ama bu adamlar yıllardır politikanın içindeler, hiçbir zaman ülke yararına olmasa da bir savaşım verdiler; kitlelerle ilişki kurdular. Hemen hiçbiri tepeden inmedi.”</p>
				<p class="normal">“Bir de şu var, abi: uzun süre sol olduklarını söyleyen politikacılarımız yazmasalar da okuyorlar. En azından Kemal Tahir’i okuduklarını biliyoruz. Kemal Derviş de okumuş. Elindeki gazeteye bakabilirsin: Kemal Tahir’in kendisini çok etkilediğini, tarihe bakışında onun romanlarının önemli değişiklikler yarattığını söylemiş.”</p>
				<p class="normal">Dikkatle bakıyorum yüzüne. Şimdi adını andığımız adamlardan çok, onun kimliği ilgilendirmekte beni. Kuşkucu bir insan olsam, ajan olduğunu düşünmekle başlardım. Ama ne böyle bir şey düşünüyorum, ne başka bir olasılık geliyor usuma. Belki de hemşeriyiz. Benden istediği gazeteyi karşılaşmamızdan önce okumuş olması gerektiğini düşünüyorum. Usumdan geçenleri açık açık izliyormuş gibi gülümsüyor bana.</p>
				<p class="normal">“Bir şey söylemedin, abi”, diyor.</p>
				<p class="normal">“Derviş’in Kemal Tahir hayranı olduğunu bilmiyordum, ama ötekilerin Kemal Tahir tutkusu konusunda Hürriyet’in haberine gereksinimim yok.”</p>
				<p class="normal">“Derviş’ten başlarsak…”</p>
				<p class="normal">“Bir adam tarih ya da ekonomi anlayışını romanlara dayanarak belirlediğini söylüyorsa, bilimsel düşünceyle ilgisi bulunmaması gerekir; Kemal Tahir’in romanlarına dayanarak belirlediğini söylüyorsa, düşünen bir adam bile değildir.”</p>
				<p class="normal">“Abi, benim anımsadığıma göre, Kemal Tahir gerçekçi Türk romancısının yalnızca tarih, toplumbilim, felsefe, ruhbilim alanında değil, fizik gibi, kimya gibi deneye dayalı bilimlerin alanında, gene bu bilimlerin olanaklarıyla, ulaşılmış son çizgileri aşmaya çalışmak zorunda olduğunu söylemişti. Sen de orta ikiden ayrılma romancıların her alanda bilimsel temellendirmeler yapmasını beklemenin gülünç olduğunu yazmıştın. Yoksa yanılıyor muyum?”</p>
				<p class="normal">“Evet, yazdım, ama hiç kimseyle kişisel sorunum yok benim, saçmalığın altını çizmek gerekiyordu, ben de çizdim; ne denilirse denilsin, bundan daha saçma, daha gülünç bir sav olamazdı.”</p>
				<p class="normal">“Ama sen Kemal Tahir’in romanlarını da beğenmezsin. Bunca insan kendisini tanrılaştırırken, sen neden beğenmiyorsun ki?”</p>
				<p class="normal">“İyi bir romancı değildir, kendisiyle aynı dönemde yazı yazanların, örneğin Orhan Kemal’in, Oktay Akbal’ın, Yaşar Kemal’in, Samim Kocagöz’ün çok gerilerinde kalır da ondan. Kurgusu ilkel, anlatımı incelikten yoksundur. İnsana saygısı yoktur, gözde kahramanlarından bile tiksinir gibidir. Onları aşağılamadığı ve düşüncelerinin sözcüsü olarak kullandığı zaman da kafasının karışıklığı ya da savrukluğu yüzünden çelişkiden çelişkiye sürükler onları. Anlatımı da aynı ölçüde savruktur. Adına yaraşır bir romancıya yakışmayacak ölçüde bilgiçlik taslar, ama hayranlarına saç baş yoldurtacak yanlışlar yapar. Kimilerinin ilk Türk romanı diye nitelediği Devlet Ana bu açıdan benzersiz bir gömüdür.”</p>
				<p class="normal">“Büyük romancının bu yanlışları bilinçle yaptığını söyleyenler de var.”</p>
				<p class="normal">“Söylerler, ne de olsa ağzın bir ucu işkembeye bağlıdır. Ama, o zaman, eleştirmenler bu yanlışların belli başlılarını belirleyince, bunlardan hiç değilse bir tekinin doğruluğunu, örneğin XIII. yüzyıl sonunda latincenin yaşayan bir dil olduğunu doğrulatabilmek için fedayinleri neden dil ve tarih profesörlerinin kapılarını aşındırdılar?”</p>
				<p class="normal">“Ama Ecevit’in, Cem’in, Baykal’ın, Derviş’in, Karayalçın’ın onun hayranları olduğu da bir gerçek.”</p>
				<p class="normal">“Ben de değil demiyorum, hatta önce CHP’de sol adı altında başlayan sağcı ve tutucu yönelimin kökenini bu hayranlıklarda aramak yanlış olmaz.”</p>
				<p class="normal">“Nasıl bir sağcılık ki bu?”</p>
				<p class="normal">“Kaynağını Atatürk karşıtlığı ve Osmanlı hayranlığından alan bir sağcılık. Osmanlı Batı’ya uygarlık götürmüştür, Atatürk’se, yaptığı devrimlerle Batı’nın dümen suyunda gitmeye, ona yaranmaya çalışmıştır, ekonomik açıdan da Batı’ya tutsak olmuştur. Kurt Kanunu’nda bol bol örneklendirilir bu savlar.”</p>
				<p class="normal">“Peki, Kurtuluş Savaşı?”</p>
				<p class="normal">“Kurtuluş Savaşı Osmanlı’nın utkusudur, Mustafa Kemal’i Anadolu’ya Osmanlı göndermiştir. Onu Anadolu’ya gönderen büyüklerimizden biri de Kemal Tahir’in ünlü kahramanı Kara Kemal’dir; bu gerçek ilk kez ve yalnızca Kurt Kanunu’nda açıklanır.”</p>
				<p class="normal">“Ne olursa olsun, böyle bir adamın bunca okumuş kişi arasında bunca etkili olabilmesini açıklamak çok zor.”</p>
				<p class="normal">“Hiç kuşkusuz. Ancak okumuşluk görel bir şey. Fatma hanım en sıradan Yeşilçam filmini en iyi Visconti filmine yeğ tutar. Bir de sormak gerekir: bu çok ünlü Kemal Tahir hayranları yaşamları boyunca kaç roman okumuşlar? Kimlerin romanlarını? Ayrıca, dedikleri gibi, burası Türkiye, bu kişilerin ünlü yazara yapıtlarını okumadan hayran kalmış olmaları da olanaklı. Ne olursa olsun, bir düşünsel düzey, bir düşünme, bir olanı, biteni, yazılanı görüp anlama sorunu var işin içinde. Sonra, sık sık söylerim, bilgi sınırlıdır, bilgisizlikse, sınırsız. Öyle sanıyorum ki tüm Rasputin’ler güçlerini bu gerçekten alırlar; bilgisizliğin sonsuzluğuna dalarak, bu sonsuzluk içinde yalancı dizgeler kurarak büyülerler çevrelerini.”</p>
				<p class="normal">“Yani sen Kemal Tahir’in bir Rasputin olduğunu mu söylüyorsun?”</p>
				<p class="normal">“Hayır, Rasputin çok daha zengin bir kişiliktir, ama çoğu yazarlarda, çoğu politikacılarda ondan bir şeyler vardır, Kemal Tahir’de başkalarına göre biraz daha fazlası vardır; özellikle konuşmalarında dinleyenleri çok etkilediğini söylerler. Bu arada, Kemal Tahir’i andığımız politikacılarla bir tutmamak gerekir. O temelsiz kurmacalarını dile getirmeye çalışmakla yetinmiştir, yani en azından elleri temizdir. Şurasını da belirtmek gerekir ki kendine sol diyen sağa öncülük ettiği gibi, düşünce ve yazın dünyamızdaki büyük yozlaşmanın başlangıcı olmuştur. Başlatıcısı değil, başlangıcı: saptırmaca, abartma ve yanıltma bu ülkeye onun çevresinin armağanıdır. Böylece, zaman içinde, yazın, politika, bilim, sanat evrenimiz mini Rasputin’lerden geçilmez olmuştur.”</p>
				<p class="normal">Arkadaş mutlulukla gülümsüyor, sanki Rasputin’lerin çokluğu iyi bir şeymiş gibi. Bir örnek de kendisi atıyor ortaya:</p>
				<p class="normal">“Abi, bu tür adamların küçümsenmeyecek bir çoğunluğu da Fethullah Gülen’e tapıyor. O da fazla eğitimli sayılmaz hani. Onun o alanda başardığını bunlar da bu alanda başaracaklarını sanıyorlar da ondan belki.”</p>
				<p class="normal">Ben de gülümsüyorum.</p>
				<p class="normal">“Beş altı tümceyle özetlenebilen bir tarih, toplum, politika ya da din kuramı bu adamlara hoş geliyor belki.”</p>
				<p class="normal">“Fazlasını kaldıramadıklarından! Deniz Baykal’ın Kemal Tahir ve Tarık Buğra uydurması Şeyh Edebali ilkelerini yeni sol diye duvarına asmasının nedeni bu olmalı. Bunun için Devlet Ana’yı okuması da gerekmiyordu.”</p>
				<p class="normal">“Evet, adam iktidara hazırlanıyor, oturup kitap okuyacak değil herhalde. Hem de zaman çerçevenin içini anamalcılık ve Amerikancılıkla doldurma zamanı.”</p>
				<p class="normal">Arkadaş bir kahkaha koparıyor bu kez.</p>
				<p class="normal">“Abi, solun sağ, yani sağın sol kesimine biraz fazla vurmuyor musun?” diyor. “Bunca sol politikacıyı sağcılardan daha sağa koyuyorsun. Örneğin Tayyip Erdoğan’ın sağına.”</p>
				<p class="normal">“Hayır, aynı yere koyuyorum yalnızca. Erdoğan’ın başından beri bulunduğu yere.”</p>
				<p class="normal">“Yani artık hiç umut yok mu diyorsun?”</p>
				<p class="normal">“Evet, öyle görünüyor”, deyip içimi çekiyorum.</p>
				<p class="normal">Bu konuşma fazla uzadı. Adını bile bilmediğim arkadaş da içini çekiyor, yüzüne derin bir hüzün oturmuş, dokunsan soğukluğunu duyacaksın.</p>
				<p class="normal">“Hiç umut yok mu sence?” diye üsteliyor.</p>
				<p class="normal">“Öyle görünüyor”, diyorum. “Ama belli mi olur? Bakarsın, yavaş yavaş elenir bu adamlar. İşte, Demirel bile çevrim dışı kaldı. Bakarsın, önümüzdeki seçim birkaçını daha eler; bakarsın, onların ardından geri kalanlar da elenir, her şey değişir, yeniden halkımıza yaraşır bir yönetimimiz olur.”</p>
				<p class="normal">“Olur mu diyorsun, abi? Sen gerçekten inanıyor musun böyle bir şeye?”</p>
				<p class="normal">“İnanıyorum diyemem”, diyorum. “Ama çok uzak bile olsa böyle bir olasılık yok değil. Ne demiş atalarımız: gün doğmadan neler doğar!” Sonra Bernanos’un bir tümcesi geliyor usuma, yüksek sesle yineliyorum: “Gecenin ta ucunda bir başka şafak buluruz.”</p>
				<p class="normal">Gizemli dostum bu kez içtenlikle gülümsüyor.</p>
	<p class="normal">“Abi, hadi bana eyvallah”, diyor. “Bugün bu tümce yeter bana: Gecenin ta ucunda bir başka şafak buluruz.”</p>
	<p class="sagnormal">1. 10. 2002</p><div class="clrb"/>
				</body>
</html>