<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:e49d6a22-68c7-404c-b61d-adbfe4600a93" name="Adept.expected.resource" />
</head>

<body class="calibre">
  <h1 class="kitapickapak2" id="calibre_toc_19"><br class="calibre4" />
  19<br class="calibre4" />
  <br class="calibre4" />
  Osman Bey<br class="calibre4" />
  <br class="calibre4" />
  <br class="calibre4" /></h1>

  <p class="sagnormal">11 Nisan 1897, akşam</p>

  <p class="normal1">Sevgili Rahip; ben geçmişimi yeniden inşa edebilmek için olağanüstü çaba gösterirken siz sürekli müdahale ediyor ve adım adım yazı hatalarımı düzelten ve kılı kırk yaran bir mürebbiye gibi sözümü kesiyorsunuz. Dikkatimi dağıtıyorsunuz. Rahatsız ediyorsunuz. Tamam, Joly'yi öldürmüş olabilirim ama kullanmak zorunda olduğum küçük araçları mazur gösterecek bir hedefe kilitlenmiştim. Peder Bergamaschi'nin siyasi öngörülerini ve soğukkanlılığını örnek alın ve kendi marazi yüzsüzlüğünüzü denetleyin biraz...</p>

  <p class="normal1">Artık Joly ya da Goedsche'nin tehdidi söz konusu olmadığından yeni Prag Protokolleri (şimdilik bu adı vermiştim) üzerinde çalışabilirdim. Eski Prag Mezarlığı sahnem artık neredeyse romansı bir hal aldığından bambaşka bir şey yaratmalıydım. Dedemin mektubundan birkaç yıl sonra, <span class="ideitalik">Contemporain</span> dergisi, hahamın vaazını Sir John Readcliff adında bir İngiliz diplomatın gerçeğe uygun raporu olarak yayımlıyordu. Goedsche yazdığı romanı uydurma Sir John Retcliffe adıyla imzaladığı için metnin nereden geldiği aşikârdı. Sonra mezarlık sahnesinin kaç farklı yazar tarafından ele alındığını hesaplamaktan vazgeçtim: şimdi yazarken, Bournand adında birinin yayımladığı <span class="ideitalik">Les Juifs nos contemporains</span> geldi aklıma; bu metinde de hahamın konuşması yer alıyor ama John Readclif adı burada bizzat hahamın adı olarak zikrediliyor. Tanrım, böyle bir sahtekârlar dünyasında insan nasıl yaşar?</p>

  <p class="normal1">Bu nedenle tutanağa geçirecek yeni haberler arıyordum; basılı eserlerden yararlanmaktan da çekinmiyordum, çünkü –şanssız Dalla Piccola olayı dışında– gelecekteki müşterilerimin günlerini kütüphanede geçiren tipler olmayacaklarını düşünüyordum.</p>

  <p class="normal1">Peder Bergamaschi günlerden bir gün bana şöyle demişti: "Lutostanski diye bir yazarın Talmud ve Yahudiler hakkında yazdığı Rusça bir kitap çıktı. Bunu edinmeye ve kardeşlerime tercüme ettirmeye çalışacağım. Ama daha önce yaklaşmamız gereken önemli bir kişi var. Osman Bey'den söz edildiğini duydun mu hiç?"</p>

  <p class="normal1">"Türk mü?"</p>

  <p class="normal1">"Belki Sırp'tır ama Almanca yazıyor. Dünyanın Yahudiler tarafından işgaline ilişkin kitapçığı farklı dillere çevrildi ama sanırım daha çok istihbarat hoşuna gider, çünkü Yahudi karşıtı kampanyalarla geçiniyor. Rus siyasi polisinin ona Paris'e gelmesi ve Alliance Israélite Universelle'i derinlemesine incelemesi için dört yüz ruble verdiği söyleniyor; sen de arkadaşın Brafmann sayesinde onun hakkında biraz bilgi edinmiştin yanılmıyorsam."</p>

  <p class="normal1">"Pek az ne yazık ki."</p>

  <p class="normal1">"O halde sen uydur, bir şeyler ver bu Bey'e; o da sana versin."</p>

  <p class="normal1">"Nereden bulacağım onu?"</p>

  <p class="normal1">"O seni bulacak."</p>

  <p class="normal1">Artık Hébuterne için çalışmıyor sayılırdım ama onunla arada sırada temas kuruyordum. Notre Dame'ın ana kapısının önünde buluştuk ve ona Osman Bey hakkında ne bildiğini sordum. Belli ki dünyanın yarısının emniyeti ondan haberdardı.</p>

  <p class="normal1">"Belki Brafmann ve ırklarına öfkeli başkaları gibi o da Yahudi kökenlidir. Uzun bir öyküsü var; önce Millinger ya da Millingen diye tanınırdı; sonra Kıbrıslı-Zade dendi ve bir zamanlar Arnavut olduğu söylendi. Açık seçik olmayan, çoğunlukla dolandırıcılıkla ilgili işleri yüzünden pek çok memleketten kovuldu; bazı ülkelerde de birkaç ay hapishanelerde kaldı. Aklını Yahudilere taktı, çünkü bu işin para kazandırdığını anladı. Milano'da yaydığı her söylentiyi geri aldığını ilan etti, sonra İsviçre'de yeni Yahudi karşıtı karalamalar yayımladı ve Mısır'a gidip kapı kapı sattı bunları. Ama asıl başarısını Hıristiyan çocuk cinayetlerine ilişkin öyküler yazdığı Rusya'da kazandı. Şimdi ise kendini Alliance Israélite'e adadı ve işte bu nedenle de onu Fransa'dan uzak tutmak istiyoruz. Size defalarca söyledim, bu tip insanlarla polemik yaratmak istemiyoruz, en azından şimdilik hiç işimize gelmiyor bu."</p>

  <p class="normal1">"Ama Paris'e geliyormuş ya da belki de çoktan geldi bile."</p>

  <p class="normal1">"Artık benden daha bilgili olduğunuzu görüyorum. Eğer onu takip etmek istiyorsanız, her zamanki gibi size müteşekkir oluruz."</p>

  <p class="normal1">İşte Osman Bey ile buluşmak için iki geçerli nedenim olmuştu; hem Yahudilere ilişkin ne becerebilirsem satabilirdim ona hem de Hébuterne'i onun adımları hakkında bilgilendirebilirdim. Ve bir hafta sonra Osman Bey dükkânımın kapısının altından bir not atarak ve bana Marais'deki bir pansiyonun adresini bırakarak piyasaya çıktı.</p>

  <p class="normal1">Boğazına düşkün biri olduğunu düşünerek onu Grand Vefour'a davet etmek ve <span class="ideitalik">fricassée de poulet Marengo</span> ve <span class="ideitalik">les mayonnaises de volaille</span> tattırmak istiyordum. Birkaç kez karşılıklı pusulalar bıraktıktan sonra o akşam için bana Maubert ve Maître Albert sokaklarının kesiştiği noktada randevu verdi. Yaklaşan bir kupa arabası görecektim ve gidip kendimi tanıtacaktım.</p>

  <p class="normal1">Araba geldiğinde meydanın köşesinde durdu, pencereden uzanan yüzü mahallemde gece vakti görmeyi hiç istemezdim: Uzun ve dağınık saçlar, kartal gagası burun, atmaca gözler, esmer ten, cambaz gibi sıska bir beden ve sol gözde sinir edici bir tik vardı karşımda.</p>

  <p class="normal1">"İyi akşamlar Yüzbaşı Simonini" dedi hemen bana ve ekledi: "Paris'te duvarların da kulağı vardır derler. Sakince konuşabilmek için tek yol şehirde dolaşmak. Arabacımız bizi buradan işitemez ve işitebilecek olsa bile zaten taş gibi sağırdır."</p>

  <p class="normal1">Ve böylece şehre akşam inerken, kaldırım taşlarını bile kaplayacak şekilde ilerleyen sisten ince ince süzülen yağmur yağarken ilk konuşmamızı yaptık. Anlaşılan arabacı en ıssız ve karanlık mahallelerde dolaşma emri almıştı. Boulevard des Capucines'de de rahatça çene çalabilirdik ama belli ki Osman Bey mizansenlerden hoşlanıyordu.</p>

  <p class="normal1">"Paris terk edilmiş gibi, şu gelip geçenlere bir bakın" diyordu Osman Bey ve yüzü bir mum tarafından aydınlatılmış kurukafa gibi aydınlanıyordu (bu çirkin yüzde son derece güzel dişler vardı). Hayalet gibi dolaşıyorlar. Belki de günün ilk ışıklarıyla mezarlarına döneceklerdir."</p>

  <p class="normal1">Sıkılmıştım. "Tarzınızı beğeniyorum, bana Ponson du Terrail'ı hatırlatıyor, ama belki daha somut şeylerden konuşabiliriz. Örneğin, Hippolyte Lutostanski hakkında neler söyleyeceksiniz bana?"</p>

  <p class="normal1">"Dolandırıcı ve casustur. Katolik rahipti ama, nasıl desem, oğlanlarla pek temiz olmayan şeyler yaptığı için din adamlığından atıldı. Bu başlı başına berbat bir referans, çünkü rahipsen öz saygını korumayı bilmelisin. O da gitti Ortodoks keşişi oldu. Kutsal Rusya'yı artık öyle iyi tanıdım ki, dünyadan uzak o manastırlarda, çömezlerin ve öğrencilerin birbirleriyle nasıl karşılıklı duygusal bağlar kurduklarını öğrendim. Nasıl desem... Kardeşçe bir sevgi. Ama ben entrika peşinde değilim ve başkalarının işleriyle ilgilenmem. Tek bildiğim sizin bu Lutostanski'nin Yahudilerin Hıristiyan çocuklarla insan kurban etme törenleri düzenlediklerini anlatarak Ruslardan kürekle para aldığıdır. Sanki kendisi çocuklara daha iyi davranırmış gibi. Yayılan söylentiye göre, sonradan Yahudilere yanaşmış ve belli bir para karşılığında söylediği her şeyi inkâr edebileceğini dile getirmiş. Sanki Yahudilerden bir kuruş çıkarmış gibi. Hayır, hayır, o kesinlikle güvenilir bir adam değil."</p>

  <p class="normal1">Sonra da ekledi: "Ah, unutuyordum. Frengi hastasıdır."</p>

  <p class="normal1">Bildiğime göre iyi öykücüler kahramanlarının kişiliğinde daima kendilerini anlatırlar.</p>

  <p class="normal1">Osman Bey ona anlatmaya çalıştığım konuyu sabırla dinledikten sonra etkileyici Prag Mezarlığı tanımlamama anlayışla gülümsedi ve sözümü kesti: "Yüzbaşı Simonini, aynen beni suçladığınız konuda olduğu üzere, anlattıklarınız edebiyatı andırıyor. Ben sadece Alliance Israélite ve masonluk ilişkisi hakkında kesin kanıtlar arıyorum ve eğer mümkünse geçmişi deşmek değil geleceğe, Fransız ve Prusya Yahudileri arasındaki ilişkiye bakmayı yeğliyorum. Alliance herkese ve her şeye sahip olabilmek için dünyanın üzerine altından ağ atan bir güç; kanıtlanması ve ihbar edilmesi gereken budur. Belki Alliance üyeleri gibi insanlar yüzyıllardan beri, hatta Roma İmparatorluğu'ndan önce bile vardı. Bu nedenle ayakta kaldılar, üç bin yıllık bir ömürleri vardı. Düşünsenize, Thiers gibi bir Yahudi sayesinde Fransa'ya bile egemen oldular."</p>

  <p class="normal1">"Thiers Yahudi miydi?"</p>

  <p class="normal1">"Kim değil ki? Dört bir yanımızdalar, arkamızdalar, birikimimizi kontrol ediyorlar, ordumuzu yönetiyorlar, kiliseye ve hükümete etki ediyorlar. Alliance'ta çalışan birine rüşvet verdim (Fransızların hepsi rüşvet alır) ve Rusya ile sınırı olan ülkelerin farklı Yahudi komitelerine gönderilmiş mektupların kopyalarını ele geçirdim. Komiteler sınır boyunca uzanırlar ve polis ana yolları denetlerken ulaklar tarlaları, bataklıkları, suyollarını kullanırlar. Tek bir örümcek ağıdır. Çar'ı bu durumdan haberdar ettim ve Kutsal Rusya'yı kurtardım. Tek başıma. Ben barıştan yanayım, uysalca yönetilen ve kimsenin <span class="ideitalik">şiddet</span> sözcüğünün anlamını bilmediği bir dünya istiyorum. Top tacirlerini finansal olarak destekleyen Yahudilerin topu yeryüzünden silinirse yüz yıllık bir mutluluk tadacağız."</p>

  <p class="normal1">"O halde?"</p>

  <p class="normal1">"O halde günün birinde tek mantıklı çözüm, nihai çözüm denenmeli: bütün Yahudilerin imhası. Çocuklar da mı? Çocuklar da. Evet, biliyorum bu Herodes'e yakışır bir düşünce gibi görünüyor ama söz konusu olan kötü tohumsa bitkiyi kesmek yetmez, kökünü kazımak gerekir. Sivrisinek istemiyorsan, larvasını yok etmelisin. Alliance Israélite'i hedef almak geçici bir andan başka bir şey değildir. Bütün ırk yok olmadıkça Alliance da yok olmayacaktır."</p>

  <p class="normal1"></p>

  <p class="normal1">Issız Paris sokaklarında yaptığımız gezinti sonucunda Osman Bey bana bir öneride bulunmuştu.</p>

  <p class="normal1">"Yüzbaşı, bana önerdiğiniz çok az. Pek yakında hakkında her şeyi öğreneceğim Alliance hakkında ilginç bilgileri size vermemi isteyemezsiniz. Ama size bir anlaşma öneriyorum: ben Alliance'ın Yahudilerini gözlem altında tutabilirim ama masonlar için söz konusu değil bu. Rusya'dan gelen mistik ve Ortodoks biri olarak, üstelik bu kentin varlıklı ve entelektüel çevresinden tanıdıklarım olmadığından masonların arasına giremem. Onlar göbek cebinde saat taşıyan sizin gibi kişileri alırlar aralarına. Sizin o camiaya sızmanız zor olmaz sanırım. Bana Garibaldi ile bir sefere katıldığınız söylendi; orada da masonlar vardı mutlaka. O halde siz bana masonları anlatın, ben de size Alliance'ı anlatayım."</p>

  <p class="normal1">"Sözlü anlaşma yetiyor mu?"</p>

  <p class="normal1">"Saygın beyefendiler arasında yazıya gerek yoktur."</p>
</body>
</html>
