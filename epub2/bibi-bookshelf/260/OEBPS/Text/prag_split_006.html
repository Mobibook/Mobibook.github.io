<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:e49d6a22-68c7-404c-b61d-adbfe4600a93" name="Adept.expected.resource" />
</head>

<body class="calibre">
  <div class="chapter">
    <p class="normal1">Bildiğim pek az şeye dayanarak kadınlardan nefret ederim. Her sınıftan mücrimin toplaştığı <span class="ideitalik">brasseries à femmes</span> denen yerleri yıllarca takıntı haline getirdim. Bunlar genelevlerden daha kötüdür. Genelevler hiç olmazsa komşuların itirazları yüzünden öyle pek kolay kurulamaz; oysa dört bir yanda birahane açılabilir, çünkü onlara sadece içki içmek için gidilen yerler gözüyle bakılır. Oysa alt katta içilir ve üst katlarda aşiftelerle buluşulur. Her birahanenin bir teması vardır, kızların kostümleri de buna uygun olur: Burada Alman Keller kızları varken, Adalet Sarayı'nın karşısındaki birahanenin kızları avukat cüppesi giyer. Sorbonne'dan uzak olmayan yerlerdeki birahanelerin adları bile yeter: <span class="ideitalik">Brasserie du Tire-cul; Brasserie des belles marocaines ya da Brasserie des quatorze fesses</span>. Hemen hepsi Almanlar tarafından işletilir; işte bu da Fransız ahlakına mayın döşemenin şekillerinden biridir. Beşinci ve Altıncı <span class="ideitalik">Arrondisment</span>'lar arasında en az altmış birahane vardır ama bütün Paris'te sayıları iki yüz kadardır ve hepsi çok genç olanlara da açıktır. Delikanlılar önce meraktan, sonra erdemsizlikten girer ve sonunda da hoşlarına gitmeye başladığında belsoğukluğunu kaparlar. Birahane eğer bir okulun yakınındaysa, öğrenciler ders çıkışında kapıdan kızları gözetlerler. Bense içmeye giderim. Ve içeride oturup, kapıdan içeriyi gözetleyen gençleri gözetlerim. Sadece öğrencileri değil. Yetişkinlerin alışkanlıkları ve hareketleri konusunda da çok şey öğrenilir ve bunlar da her zaman işe yarar.</p>

    <p class="normal1">Beni en çok eğlendiren, masalarda oturup bekleyen muhabbet tellallarının tabiatları hakkında fikir yürütmektir; bazıları karılarının kazancını yiyen kocalardır ve bunlar şık giyimleriyle sigara tüttürerek, iskambil oynayarak bir arada otururlar; meyhaneci ve kızlar onlardan boynuzlular diye söz ederler; oysa pek çoğu Latin Mahallesi'nde başarısızlığa uğramış öğrenci eskisidir; birileri kazançlarını ellerinden alacak diye gerginlik içindedirler ve sık sık bıçak çekerler. En sakinleri hırsızlar ve katillerdir; kafalarına göre gelip giderler; kendilerine ihanet etmeleri durumunda kızların cansız bedenlerini Bièvre'de yüzdürecekleri için kendilerine ihanet edilmeyeceğini bilmenin huzuru içindedirler.</p>

    <p class="normal1">En iğrenç ilişkiler için sapık kadın ya da erkek peşinde olan dönmeler de vardır. Müşterilerini Palais-Royal'de ya da Champs-Élysées'de bulurlar ve özel işaretlerle dikkatlerini çekerler. Sonra odada iş üstündeyken, genellikle polis kılığına girmiş yardakçıları sözde suçüstü yapar, yarı çıplak müşteriyi tutuklamakla tehdit eder, müşteri de merhamet için yakarır ve canını kurtarmak için çıkarıp bir avuç dolusu para verir.</p>

    <p class="normal1">Ben bu umumhanelerden birine girdiğimde temkinli davranırım, çünkü başıma neler gelebileceğini tahmin ederim. Müşteri kalantor görünüyorsa mekân sahibi bir işaret çakar; kızlardan biri ona yanaşır, yavaş yavaş bütün kızların masaya yanaşması için onu kandırır, içkilerin en pahalıları ısmarlanır (kızlar sarhoş olmamak için <span class="ideitalik">anisette superfine</span> ya da <span class="ideitalik">cassis fin</span> yani müşterinin tonla para ödeyeceği renkli su içerler). Sonra sıra kâğıt oynamaya gelir, kızlar elbette birbirleriyle işaretleşirler ve sen oyunu kaybeder, hem bütün kızlara, hem de kerhaneciyle karısına yemek ısmarlamak zorunda kalırsın. Eğer oyundan sıyrılmaya kalkışırsan, parasına oynamamanı ama her kazandığın elde kızların yavaş yavaş soyunacaklarını söylerler... Yere düşen her dantel parçasıyla karşına o iğrenç beyaz etler, o koca memeler, seni sinir eden ekşi kokulu kol altları çıkar...</p>

    <p class="normal1">Ben üst kata hiç çıkmadım. Birisi bana kadınların yalnızlık denen illeti dindirmenin bir çaresi olduğunu söylemişti ama bunun için de hayal gücü gerekliydi. Ben de ne yapıyorum? Eve dönüyorum ve gece onları rüyamda görüyorum; ne de olsa demirden yapılmış değilim ve işte beni de baştan çıkartmış oluyorlar.</p>

    <p class="normal1">Doktor Tissot'yu okudum; onların insana uzaktan da fenalık edebildiğini biliyorum. Hayvani spiritler ile jenital likörün aynı şey olup olmadığını bilmiyoruz ama bu iki sıvının belli bir benzerliği olduğu kesin; uzun gece boşalmalarından sonra insan kuvvetini yitirmekle kalmıyor, beden zayıflıyor, çehre solgunlaşıyor, bellek bulanıyor, görüş yeteneği dumanlanıyor, ses çatlıyor, huzursuz rüyalar uykuları bozuyor, gözler acıyor, yüzde kırmızı lekeler beliriyor, kimisi kireçli madde tükürüyor, kalp çarpıntısı, bayılma, boğulma hissediyor, kimi kabızlıktan yakınıyor, ya da dışkısı pis kokuyor. Sonunda da körlük.</p>

    <p class="normal1">Bunlar belki abartıdır, çocukken suratım sivilceliydi ama bu herhalde yaşımın gereğiydi ya da belki bütün çocuklar bu zevkleri tadıyorlardı, belki bazıları gece gündüz kendine dokunarak işi abartıyordu. Ama şimdi dozunda tutabiliyorum, ancak birahaneden geldiğim geceler huzursuz uyuyorum ve pek çok başkası gibi sokakta etek görür görmez aletim kalkmıyor. İşim beni benzer gevşekliklerden koruyor.</p>

    <p class="normal1"></p>

    <p class="normal1">İyi ama olup biteni toparlamam gerekirken felsefe yapmak da neyin nesi? Belki de sadece dünden önce yaptıklarımı değil, içsel olarak nasıl olduğumu da bilmeye ihtiyacım var. Tabii eğer içselliğim varsa. Ruhun sadece yapılan şey olduğunu söylüyorlar ama eğer birinden nefret ediyorsam ve bu hıncı içimde besliyorsam, Tanrı'ya şükür bu bir içim olduğu anlamına geliyor. Nasıl diyordu düşünür? <span class="ideitalik">Odi ergo sum.</span><sup class="calibre7"><a href="../Text/prag_split_038.html#footnote-100-1" id="footnote-100-1-backlink">[1]</a></sup></p>

    <p class="normal1">Az önce alt katta zil çaldı, bir şey almak isteyecek kadar budala birinin geldiğinden korktum ama gelen şahıs bana hemen Tissot tarafından gönderildiğini söyledi – neden bu parolayı seçmiştim acaba? Guillot (bu elbette kendiydi) lehine, Bonnefoy tarafından imzalanmış, holograf bir vasiyet yazmamı istiyordu. Bonnefoy denen şahsın kullandığı mektup kâğıtlarından ve el yazısı örneğinden getirmişti yanında. Guillot'yu çalışma odama çıkardım, uygun bir kalem ve mürekkep seçtim, deneme bile yapmadan belgeyi yazdım. Kusursuz oldu. Guillot, tarifeyi biliyormuş gibi, mirasa yakışır bir ücret ödedi.</p>

    <p class="normal1">Yani benim mesleğim bu mu? Ortada hiçbir şey yokken bir noter sözleşmesi oluşturmak, gerçek gibi görünen bir mektup yazmak, zor bir durum yaratan bir itiraf kaleme almak, birilerinin mahvına yol açacak bir belge yaratmak çok güzeldir. Sanatın gücü... Kendimi Café Anglais'de ödüllendirmeme yarar.</p>

    <p class="normal1">Sanki belleğim koku duyuma bağlı ama yüzyıllardan beri o mönünün mis kokusunu içime çekemiyorum: <span class="ideitalik">souffles à la reine, filets de sole à la Vénitienne, escalopes de turbot au gratin, selle de mouton purée bretonne...</span> Ve <span class="ideitalik">entrée</span> olarak: <span class="ideitalik">poulet à la portugaise</span> veya <span class="ideitalik">pâte chaud de cailles</span> veya <span class="ideitalik">homard à la parisienne</span> ya da hepsi birlikte, mesela <span class="ideitalik">plat de resistance</span>, ne bileyim <span class="ideitalik">canetons à la rouennaise</span> ya da <span class="ideitalik">ortolans sur canapés</span> ve sonra <span class="ideitalik">entremet</span> olarak <span class="ideitalik">aubergines à l'espagnole, asperges en branches, cassolettes princesse...</span> Şarap olarak ise seçim yapmak zor; belki bir Château-Margaux veya Château-Latour veya Château-Lafite; yılına bağlı. Tabii tatlı olarak da <span class="ideitalik">bombe glacée.</span></p>

    <p class="normal1">Mutfak beni her zaman cinsellikten daha çok tatmin etmiştir – bu belki de rahiplerin üzerimde bıraktığı bir izdir.</p>

    <p class="normal1"></p>

    <p class="normal1">Sanki zihnimde geriye bakmamı engelleyen bir bulut varmış gibi hissediyorum. Peder Bergamaschi'nin giysileriyle Bicerin'e kaçışım neden ansızın belleğimde beliriveriyor? Peder Bergamaschi'yi tamamen unutmuştum. Kimdi o? İçgüdümün bana buyurduğu noktada, bırakıyorum kalemim bildiğini yazsın. O Avusturyalı doktora göre, yazarken belleğim için hazin bir ana ulaşacağım ve bu da bunca anıyı neden sildiğimi açıklayacak.</p>

    <p class="normal1"></p>

    <p class="normal1">Dün, 22 Mart Pazartesi olduğunu sandığım gün, kim olduğumu çok iyi bilirmişim gibi uyanmıştım. Yaşını iyi gösteren, dolu dolu yetmiş yedi yaşında (yakışıklı bir adam sıfatını hak edecek kadar şişman) Yüzbaşı Simonini: Adımın önündeki sıfatı dedemin anısına Fransa'da edinmiştim. Garibaldi'nin Binler Seferi diye tanınan harekâtına katılmış olmamla ilgili anılar uydurmuştum, çünkü Garibaldi bu ülkede İtalya'da olduğundan daha çok sevilir ve bu da bana belli bir seçkinlik sağlar. Ben, Torino'da, Torinolu baba ve Fransız (Savoialı, ama o doğduğu sırada Savoia artık Fransızların eline geçmişti) anneden doğma Simone Simonini.</p>

    <p class="normal1">Yataktan çıkmamış, hayal kuruyordum... Ruslarla (Ruslar mı?) aramdaki sorunlar yüzünden ortalıkta, gözde restoranlarımda görünmemeliydim. Evde kendime bir şeyler pişirebilirdim. Nefis yiyecekler hazırlamak için birkaç saat uğraşmak beni rahatlatır. Örneğin <span class="ideitalik">côtes de veau Foyot:</span> En az dört santimlik kalın et, tabii bu iki kişilik porsiyon, iki orta boy soğan, elli gram ekmek içi, yetmiş beş gram rendelenmiş gravyer peyniri, elli gram tereyağı, ekmek içi gravyerle karıştırılacak kadar ufalanır, sonra soğanlar soyulup rendelenir, kırk gram tereyağı minik bir sahanda eritilirken bir başka sahanda geri kalan tereyağına konan soğanlar tatlı tatlı kavrulur, bir tabağın dibi soğanın yarısıyla kaplanır, et tuzlanır, biberlenir, tabağa yerleştirilir, bir yüzü soğanın kalanıyla süslenir, bütün hepsi ilk kat ekmek kırıntılı peynir rendesiyle örtülürken et dipteki soğana iyice yedirilir, eritilmiş tereyağı üzerine dökülür ve elle hafifçe ezilir, sonra bir kubbe oluşturacak şekilde geri kalan ekmek içi eklenir ve yine erimiş tereyağı eklenir; hepsinin üzerine beyaz şarap ve et suyu dökülür ama etin yüksekliğinin yarısı aşılmamalıdır. Yemek yarım saat kadar fırında pişirilirken arada yine şarap ve et suyuyla ıslatılır. En sonunda sotelenmiş karnabaharla servis edilir.</p>

    <p class="normal1">Biraz vakit alır ama, damak keyfi için önce mutfak keyfi yapmak gerekir ve pişirmek önden tatmak anlamına gelir; şu anda yatağımda uzanırken yaptığım da budur zaten. Budalalar kendilerini yalnız hissetmemek için yorganın altına bir kadın ya da bir oğlan atma gereksinmesi duyarlar. Bilmezler ki ağzın sulanması ereksiyondan yeğdir.</p>

    <p class="normal1">Evde gravyer peyniri ve et dışında öteki malzemeler vardı. Başka bir gün olsaydı et için Maubert Meydanı'ndaki kasaba giderdim ama nedense pazartesileri dükkânını açmıyor. İki yüz metre ötede, Saint-Germain Bulvarı üzerinde bildiğim bir başka kasap dükkânı daha vardı ve kısa bir yürüyüş iyi gelirdi. Giyindim ve çıkmadan önce ibrik ve leğenimin ardında duran aynaya bakarak her zamanki kara bıyığımı ve güzel sakalımı taktım. Sonra başıma peruğumu geçirdim ve tarağımı hafifçe suda ıslatarak saçı ortadan ayırıp güzelce taradım. Redingotumu üzerime geçirdim, gümüş cep saatimi, zincirinin güzelce görünmesine itina ederek göbek cebime soktum. Emekli bir yüzbaşı gibi görünmek için, konuşurken içi meyankökü şekerleriyle dolu, kapağında çirkin ama iyi giyimli bir kadının, şüphesiz merhum bir sevgilinin resmi olan bağa kutucukla oynamaktan hoşlanırım. Arada sırada ağzıma bir şeker atar ve onu dilimin sağından soluna geçiririm ki bu daha yavaş konuşmamı sağlar – bu durumda dinleyici dudaklarınızın hareketini izler, söylediğinize pek dikkat etmez. Mesele, zekâsı ortalamanın altında olan biri gibi görünmektir.</p>

    <p class="normal1"></p>

    <p class="normal1">Sokağa indim, köşeyi döndüm ve sabahın bu saatinde bile yollu kadınların sevimsiz seslerinin geldiği birahanenin önünde durmamaya çalışarak Sauton Sokağı'na saptım.</p>

    <p class="normal1">Maubert Meydanı otuz beş yıl önce buraya geldiğim zamanki mucizeler sarayı değil artık: O zamanlar kalını puro kalıntısından ve pipo dibinden, incesi ise sigara izmaritlerinden elde edilen dönüştürülmüş tütün satan tüccarlar vardı; kalın tütünün libresi bir frank yirmi santime, ince tütünün libresi bir frank elli ya da altmış santime satılırdı (aslında bu iş pek kazanç sağlamazdı: Dönüştürme ustaları kazançlarının bir bölümünü şarapçıda harcayıp akşam nerede yatacaklarını bilmezlerse nasıl kazançlı olur ki?); öğleden sonra saat ikiye kadar tembellik eden, günün geri kalanında iyi durumdaki emekliler gibi duvara dayanıp sigara tüttüren, sonra karanlık inince çoban köpeği gibi harekete geçen haramiler; kentsoylular bu meydandan geçmediği için (ben de askeri adımlarla yürümesem, bastonumu havada çevirmesem iyi bir av sayılırdım ama mekânın yankesicileri beni tanırlardı ve hatta Yüzbaşı! diyerek selamlarlardı; bir biçimde benim de onların karanlık dünyasına ait olduğumu düşünürlerdi ve elbette it iti ısırmazdı) ve buraya sadece köyden gelmiş aylakların yolu düştüğü için ancak birbirlerini soymak zorunda olan eski hırsızlar; eski albenileri olsaydı <span class="ideitalik">brasseries à femmes</span>'da çalışabilecekken şimdi kendilerini eskicilere, çapulculara, tüttürülmüş ikinci el tütün satan tütüncülere sunan –ama şık giyinmiş, silindir şapkası fırçalanmış bir beyefendi gördüklerinde dokunmaya ve hatta kolundan yakalamaya cüret ederlerdi, terle karışmış üç kuruşluk parfümlerinin pis kokusunu duyuracak kadar yakına gelirlerdi ve bu çok sevimsiz bir deneyim olurdu (gece rüyama girmesini istemezdim) ve bu nedenle yaklaşan birini görürsem hemen bastonumu yel değirmeni gibi çevirmeye başlar, sanki çevremde girilmesi mümkün olmayan bir korunma alanı yaratırdım ve onlar da bunun manasını çakarlardı, çünkü hepsi buyruk almaya alışmış kadınlar olduklarından bastona saygı gösterirlerdi– pörsümüş fahişeler olurdu.</p>

    <p class="normal1">Ve bu kalabalık içinde boy gösterenlerin biri de vilayet polisinin casuslarıydı; işine yarayacak <span class="ideitalik">mouchard</span> yani hafiye peşine düşer ya da planlanan vurgunlar hakkında değerli bilgiler yakalamaya çalışırlardı, çünkü çapulcu takımı bu genel gürültü içinde kendi seslerinin duyulmayacağını sanarak pek yüksek sesle fısıldaşırlardı! Ne var ki bu tipler abartılı kostümleri yüzünden ilk bakışta dikkat çekerlerdi. Gerçek hergele, hergeleye benzemez. Sadece onlar benzerler.</p>

    <p class="normal1">Şimdi meydandan tramvaylar bile geçiyor; ayırt edebilirsen, işine yarayacak tipler gene de buradalar –kimi bir köşede duvara dayanıyor, kimi Café Maître Albert'in eşiğinde dikiliyor, kimi yan sokaklarda turluyor– ama insan burada kendini evinde hissedemez oldu artık. Her neyse, her köşeden Eiffel Kulesi denen o kalemtıraş boy gösterir olalı beri Paris artık eski Paris değil.</p>

    <p class="normal1">Yeter, ben öyle duygusal bir tip değilim ve işime yarayanları elde edebileceğim başka yerler de var. Dün sabah et ve peynir almam gerekiyordu ve Maubert Meydanı bu iş için hâlâ uygundu.</p>

    <p class="normal1">Peyniri aldım, her zamanki kasabımın önünden geçerken açık olduğunu gördüm.</p>

    <p class="normal1">"Nasıl oldu da pazartesi günü açtınız?" diye sordum girerken.</p>

    <p class="normal1">"Ama bugün günlerden salı Yüzbaşı!" dedi bana gülerek. "Karıştırmışım" diye özür diledim, "insan yaşlandıkça belleği zayıflıyor" der demez bana hep genç olduğumu, erken uyanınca insanın aklının karıştığını söyledi. Etimi seçtim, pazarlığı ima bile etmeden paramı ödedim, çünkü satıcılardan saygı görmenin tek yolu budur.</p>

    <p class="normal1">Günlerden hangisi olduğunu düşünerek eve döndüm. Yalnız olduğumda yaptığım üzere bıyığımı ve sakalımı çıkarmayı düşünerek yatak odama girdim. Ve ancak o zaman sıradışı bir durum dikkatimi çekti: Şifonyerin yanındaki askıda bir giysi daha doğrusu kesin olarak bir rahip cüppesi asılıydı. Yaklaşınca, şifonyerin üstünde sarışına yakın kumrallıkta bir peruk durduğunu gördüm.</p>

    <p class="normal1"></p>

    <p class="normal1">Geçtiğimiz günlerde hangi züğürdü konuk ettim diye düşünürken benim de başka bir kılıkta olduğumu, yüzümdeki takma bıyık ve sakalın bana ait olmadığını fark ettim. Yani ben kimi zaman varlıklı bir beyefendi, kimi zaman da bir din adamı gibi giyinen biri miydim? İyi ama nasıl olmuş da bu ikinci doğama ilişkin bütün anıları silmiştim? Yoksa herhangi bir nedenden ötürü (belki bir yakalama emrinden kurtulmak için) bıyık ve sakal takıyordum ama aynı zamanda da evimde rahip kılığına giren birini mi konuk ediyordum? Ve eğer bu düzmece rahip (çünkü gerçek rahipler asla peruk takmaz) benimle yaşıyorsa, nerede uyuyordu?, çünkü evde sadece tek bir yatak vardı. Ya da benimle yaşamıyordu da bir önceki gün herhangi bir nedenle bana sığınmış, sonra da Tanrı bilir ne yapmak için Tanrı bilir nereye giderken kostümünü bende mi bırakmıştı?</p>

    <p class="normal1">Zihnimin içinde bir boşluk hissediyordum; sanki hatırlamam gereken ama hatırlayamadığım bir şey görür gibiydim; sanki başkalarının anılarına aitti bunlar. Başkalarının anılarından söz etmek sanırım doğru bir ifade olmuştur. O anda öyle bir duyguya kapıldım ki sanki kendini dışarıdan seyreden biriydim. Birisi, ansızın tam olarak kim olduğunu bilemediği hissine kapılmış olan Simonini'yi izliyordu.</p>

    <p class="normal1"></p>

    <p class="normal1">Sakin ol, düşünelim bakalım, dedim kendime. Eskicilik yapma görüntüsü ardına sığınarak sahte belge düzenleyen ve Paris'in en tekinsiz mahallelerinden birinde yaşamayı seçen biri olarak, karanlık dolaplar çeviren birini evimde saklamış olmam son derece mümkündü. Ama sığınmacı olarak kimi aldığımı unutmuş olmam bana hiç normal görünmüyordu.</p>

    <p class="normal1">Arkama bakma gereksinmesi duyuyordum ve kendi evim bana ansızın sırlarla dolu yabancı bir yer gibi görünmeye başlamıştı. Sanki bir başkasının konutundaymışım gibi çevremi incelemeye başladım. Mutfaktan çıkınca sağda yatak odam vardı; solda ise her zamanki mobilyalarıyla salonum. Yazı masamın iş gereçlerimi yani kalemlerimi, değişik mürekkeplerimi, farklı dönemlere ait, farklı boylardaki beyaz ya da sarı kâğıtlarımı barındıran çekmecelerini açıp baktım; raflarda kitapların dışında belgelerimi sakladığım dosyalarım ve bir de antika dua köşeciği vardı. Bunun ne olduğunu anımsamaya çalışırken aşağıdan kapının çalındığını işittim. Her kimse bu münasebetsizi kovmak üzere indim ve karşımda bana tanıdık gelen yaşlı bir kadın buldum. Camın ardından şöyle dedi bana: "Beni Tissot gönderdi", ben de onu içeri aldım ve kim bilir neden bu parolayı seçtiğimi düşündüm.</p>

    <p class="normal1">İçeri girdi ve göğsüne bastırdığı örtüyü açarak bana yirmi kadar kutsal mayasız ekmek gösterdi.</p>

    <p class="normal1">"Rahip Dalla Piccola bana ilgilendiğinizi söyledi."</p>

    <p class="normal1">"Elbette" dediğimi duyduğumda kendim de şaşırdım ve fiyatını sordum. "Tanesi on frank" dedi.</p>

    <p class="normal1">"Delisiniz siz" dedim tüccar içgüdüsüyle.</p>

    <p class="normal1">"Karanlık ayinler yapan siz delisiniz asıl. Üç gün boyunca yirmi kilise dolaşmak, komünyon aldıktan sonra ağzı kuru tutmaya çalışmak, elleri yüze kapayarak diz çökmek ve sonra nemlenmemesi için uğraştığım kutsal ekmeği ağızdan çıkarmak, bunları rahibe ve öteki kişilere göstermeden göğsüme soktuğum çantama saklamak kolay mı sanıyorsunuz? Tabii bunun günahı ve beni bekleyen cehennem de cabası. Yani işinize geliyorsa, hepsi iki yüz frank ediyor, yoksa rahip Boullan'a gideceğim."</p>

    <p class="normal1">"Rahip Boullan öldü; belli ki ona epeydir uğramadınız" dedim otomatik bir şekilde. Sonra kafamdaki karmaşa yüzünden fazla düşünmeden içgüdüme güvenmeye karar verdim.</p>

    <p class="normal1">"Neyse, boş verelim" dedim ve parayı ödedim. Kutsal ayin ekmeklerini meraklı müşterisinin gelmesini bekleyerek çalışma odamdaki dua köşeciğine koymam gerektiğini anladım. Bu da ötekiler gibi bir işti.</p>

    <p class="normal1">Sonunda her şey tanıdık, sıradan göründü gözüme. Gene de çevremde anlamını çözemediğim netameli bir koku hissediyordum.</p>

    <p class="normal1">Yeniden çalışma odama çıktım ve dipteki perdenin arkasına gizlenmiş bir kapı olduğunu fark ettim. Lambayla aşmam gerekecek kadar karanlık bir koridorla karşılaşacağımı bilerek açtım kapıyı. Koridor adeta bir tiyatronun aksesuvar deposu ya da Tapınak'ın eskicilerinden birinin dükkânı gibi görünüyordu. Duvarlarda birbiriyle hiç uyuşmayan giysiler asılıydı: Bir çiftçi kadın, bir Carbonaro, bir uşak, bir dilenci giysisi; bir asker ceketiyle pantolonu ve bütün bunlara uygun aksesuvarlar bulunuyordu. Ahşap raf üzerine düzgünce dizilmiş bir düzine başa takılmış farklı peruklar vardı. Dipte duran <span class="ideitalik">coiffeuse</span>, tiyatro oyuncularının soyunma odalarını hatırlatıyordu: masanın üzeri pudra ve allık dolu şişecikler, siyah ve mavi kalemler, tavşanayakları, tüyler, fırçalar, taraklarla doluydu.</p>

    <p class="normal1"></p>

    <p class="normal1">Belli bir noktadan sonra koridor dik açı yaparak kıvrılıyordu ve dipte bir kapı vardı, bu kapı, daracık Maubert Çıkmazı'na bakmadığı için benimkilerden daha aydınlık olan bir odaya açılıyordu. Hatta pencerelerden birinden dışarı bakınca Maître Albert Sokağı'nı gördüm.</p>

    <p class="normal1">Bir merdivenle odadan sokağa iniliyordu, hepsi buydu. Burası çalışma odasıyla yatak odası arası, ağır ve koyu renk mobilyalarla döşenmiş, bir masa, bir yatak ve bir de dua etmek için dizlik bulunan tek göz bir yerdi. Çıkış kapısının yanında minicik bir mutfak vardı ve merdivende de lavabosuyla bir <span class="ideitalik">chiotte</span> gördüm.</p>

    <p class="normal1">Burası belli ki bir din adamının <span class="ideitalik">pied-è-terre</span>'iydi ve dairelerimiz birbirine açıldığına göre benimle bir yakınlığı vardı. Ama her şey bana bir şeyler hatırlatır gibi olsa da, aslında bu odayı ilk kez görüyordum.</p>

    <p class="normal1">Yazı masasına yaklaştım ve orada bir demet zarflanmış mektup gördüm; hepsi aynı kişiye yazılmıştı: Muhterem ya da Aziz Bay Rahip Dalla Piccola. Mektupların yanında duran çizgili kâğıtlarda, handiyse kadınsı, ince ve zarif, benimkinden çok farklı bir el yazısı dikkatimi çekti. Bunlar özel bir önem taşımayan, bir armağana teşekkür, bir randevunun mutabakatı gibi müsveddelerdi. Ama hepsinin en üstünde duran, sanki yazan kişi düşünmesi gereken bir konuyla ilgili notlar almışçasına düzensiz yazılmış bir kâğıttı. Zorlanarak da olsa okudum:</p>

    <p class="normal1"></p>

    <p class="normal1"><span class="ideitalik">Her şey gerçeküstü görünüyor. Sanki ben kendimi izleyen bir başkasıyım. Bunun doğru olduğundan emin olabilmek için yazıyorum.</span></p>

    <p class="normal1"><span class="ideitalik">Bugün 22 Mart.</span></p>

    <p class="normal1"><span class="ideitalik">Rahip cüppem ve peruğum nerede?</span></p>

    <p class="normal1"><span class="ideitalik">Dün akşam ne yaptım? Sanki başımın içi sisli gibi.</span></p>

    <p class="normal1"><span class="ideitalik">Odanın dibindeki kapının nereye açıldığını bile hatırlamıyordum.</span></p>

    <p class="normal1"><span class="ideitalik">Giysilerle, peruklarla, aktörlerin kullandığı türden hamur ve killerle dolu ve (hiç görmediğim?) bir koridor keşfettim.</span></p>

    <p class="normal1"><span class="ideitalik">Askıda güzel bir rahip cüppesi asılıydı ve bir rafın üzerinde sadece güzel bir peruk değil aynı zamanda takma kaşlar da vardı. Yüzümü pudralayıp elmacık kemiklerimi şöyle bir pembeleştirince olduğumu sandığım kişi oldum yine; solgun ve biraz ateşli görünen bir beniz. Münzevi bir tip. Benim. Ben kim?</span></p>

    <p class="normal1"><span class="ideitalik">Rahip Dalla Piccola olduğumu biliyorum. Daha doğrusu dünyanın Dalla Piccola diye tanıdığı kişi. Ama belli ki ben o değilim, çünkü o olmak için tarzımı ve giyinişimi değiştirmem gerekiyor.</span></p>

    <p class="normal1"><span class="ideitalik">Bu koridor nereye açılıyor? Sonuna kadar gitmeye korkuyorum.</span></p>

    <p class="normal1"><span class="ideitalik">Buradaki notları okumalı. Eğer yazılı olanlar yazıldıysa, gerçekten başıma geldi demektir. Yazılı belgelere iman etmeli.</span></p>

    <p class="normal1"><span class="ideitalik">Yoksa biri bana iksir mi yutturdu? Boullan mı? O becerir bunları. Yoksa Cizvitler mi? Ya da masonlar? Benim onlarla ne ilgim var ki?</span></p>

    <p class="normal1"><span class="ideitalik">Yahudiler! İşte kim olabileceğini buldum.</span></p>

    <p class="normal1"><span class="ideitalik">Burada kendimi güvende hissetmiyorum. Biri gece vakti girmiş, giysilerimi çalmış ve daha da beteri evrakımı karıştırmış olabilir. Belki de biri kendini Rahip Dalla Piccola diye tanıtarak bütün Paris'i dolaşıyordur.</span></p>

    <p class="normal1"><span class="ideitalik">Auteuil'e sığınmalıyım. Belki Diana biliyordur. Diana kim?</span></p>

    <p class="normal1"></p>

    <p class="normal1">Rahip Dalla Piccola'nın notları burada kesiliyordu ve bu kadar özel bir belgeyi yanına almamış olması ilginçti; demek ki yakalanma telaşı içindeydi. Onun hakkında öğrenebileceklerim bununla sınırlıydı.</p>

    <p class="normal1">Maubert Çıkmazı'na bakan daireme döndüm ve yazı masamın başına oturdum. Rahip Dalla Piccola'nın hayatı ile benim hayatım hangi noktada kesişiyordu?</p>

    <p class="normal1">Elbette en ayan beyan olan varsayımda bulunmadan edemezdim. Ben ve Rahip Dalla Piccola aynı kişiydik ve eğer böyle olsaydı her şey kolayca açıklanırdı: İki ev ortaktı; Dalla Piccola giysilerimle Simonini'nin dairesine girip cüppemle peruğumu oraya bırakmam ve sonra uyuyakalmam yanıtı oluştururdu. Amma velakin tek bir ayrıntı vardı: Eğer Simonini Dalla Piccola ise, ben neden Dalla Piccola hakkında hiçbir şey bilmiyordum ve Simonini hakkında hiçbir şey bilmeyen Dalla Piccola gibi hissetmiyordum kendimi? Ve hatta Dalla Piccola'nın düşünce ve duygularını öğrenmek için neden onun notlarını okumak zorunda kaldım? Hem ben Dalla Piccola olsaydım, şu anda Auteuil'de, rahibin hakkında her şeyi biliyor göründüğü o evde olmam gerekirdi, oysa ben (Simonini) bu konuda hiçbir şey bilmiyordum. Ya Diana kimdi?</p>

    <p class="normal1">Ben Dalla Piccola'yı unutan Simonini ve Simonini'yi unutan Dalla Piccola da olabilirdim tabii. Bu hiç de yeni bir şey sayılmazdı. Bana çift kişilikten söz eden kimdi? Diana'ya da böyle olmuyor mu? İyi ama Diana kim?</p>

    <p class="normal1">Metodik bir şekilde ilerlemeye karar vermiştim. İşlerimi not ettiğim bir defter tuttuğumu biliyordum ve orada bu notları buldum:</p>

    <p class="normal2"><span class="ideitalik">21 Mart, ayin</span></p>

    <p class="normal2"><span class="ideitalik">22 Mart, Taxil</span></p>

    <p class="normal2"><span class="ideitalik">23 Mart, Bonnefoy vasiyeti için Guillot</span></p>

    <p class="normal2"><span class="ideitalik">24 Mart, Drumont'a?</span></p>

    <p class="normal1">Nasıl olmuş da ayın 21'inde ayine gitmişim bilmiyorum, inançlı olduğumu sanmıyorum. İnsan inançlıysa bir şeye inanır. Ben bir şeye inanıyor muyum? Sanmıyorum. Demek ki inançsızım. Bu mantıklı. Ama bunu geçelim. Kimi zaman ayine başka nedenlerle de gidilir, bunun inançla ilgisi yoktur.</p>

    <p class="normal1">Benim pazartesi sandığım, oysa 23 Mart Salı olan günden daha eminim, çünkü o gün gerçekten Bonnefoy vasiyetini yazdırmak için Guillot gelmişti. Ayın 23'üydü ve ben 22'si sanmıştım. Peki, 22'sinde ne olmuştu? Taxil neydi ya da kimdi?</p>

    <p class="normal1">Çarşamba günü Drumont denen kişiyi görecek olmamı tartışmıyorum bile. Kendimin kim olduğunu bile bilemezken biriyle nasıl buluşabilirdim ki? Düşüncelerim aydınlanana, durulana kadar gizlenmeliydim. Drumont... Kim olduğunu çok iyi biliyorum gibi geliyordu ama onu düşündüğümde zihnim şaraptan bulanmış gibi oluveriyordu.</p>

    <p class="normal1">Bazı varsayımlarda bulunalım, dedim kendime. Bir: Dalla Piccola, gizemli nedenler yüzünden az çok gizli bir koridorla benimkine bağlanan evine ulaşmak için sık sık evimden geçen başka bir insan. 21 Mart akşamı benim Maubert Çıkmazı'na bakan evime girdi, rahip cüppesini çıkardı (neden?) ve sonra gidip kendi evinde uyudu; sabah belleğini yitirmiş bir şekilde uyandı. Ve ben de iki sabah sonra aynı şekilde belleğimi yitirmiş olarak uyanmıştım. Ama bu durumda, 23'ü sabahı belleğimi yitirmiş olarak uyandıysam, 22 Pazartesi günü ne yaptım? Dalla Piccola bende soyunmuş ve evine cüppesi olmadan dönmüş olmalı – peki, saat kaçta? Gecenin birinci bölümünü benim yatağımda geçirmiş olması olasılığı yüzünden dehşete düştüm... Tanrım, kadınların beni tiksindirdiği malum ama, bir rahip daha da korkunç. Ben iffetliyim ama sapık değilim...</p>

    <p class="normal1">Ya da ben ve Dalla Piccola aynı kişiyiz. Rahip cüppesini ayin gününden (21) sonra odamda bulduğuma göre, Dalla Piccola kılığımla (eğer bir ayine gitmek zorunda idiysem, bunu bir rahip olarak yapmış olmam daha inanılır bir durumdu) Maubert Çıkmazı'na dönmüş, cüppe ve peruktan sıyrılmış ve daha sonra (cüppeyi Simonini'de bıraktığımı unutarak) uyumak için rahibin dairesine gitmiş olabilirdim. Ertesi sabah, 22 Mart Pazartesi günü, Dalla Piccola olarak uyanarak yalnızca belleğimi yitirme durumuyla karşılaşmakla kalmamış, cüppemi de yatağımın ayakucunda bulamamıştım. Belleğini yitirmiş Dalla Piccola gibi koridorda yedek bir cüppe bulmuştum ve aynı gün Auteuil'e kaçacak bolca zamanım olmuştu ama akşama doğru fikrimi değiştirmiş, cesaretimi toplamış ve geç saatlerde Maubert Çıkmazı'ndaki eve dönmüştüm; cüppeyi yatak odasındaki askıya asmış, salı günü yeniden belleğimi yitirmiş olarak ama bu sefer Simonini kimliğimle uyandığımda da hâlâ pazartesi olduğunu sanmıştım. Demek ki, diye düşünüyordum, Dalla Piccola 22 Mart günü belleğini yitiriyor ve bir bütün günü bu halde geçiriyor; sonra 23'ünde kendini, belleğini yitirmiş bir Simonini olarak buluyor. Vincennes kliniğindeki şu adını hatırlayamadığım doktora göre hiç de olağanüstü bir durum değil.</p>

    <p class="normal1">Ama tek bir küçük sorun var. Notlarımı yeniden okumuştum: Eğer olayların gidişatı böyle olmuş olsaydı, Simonini 23 sabahı yatak odasında bir değil tam iki cüppe bulmalıydı; biri 21'i gecesi bıraktığı, öteki de 22'si gece çıkarttığı. Oysa sadece bir tane vardı.</p>

    <p class="normal1">Yok yahu, ne aptalım. Dalla Piccola, Auteuil'den 22 akşamı Maître Albert Sokağı'na dönmüştü; cüppesini oraya bırakmış, sonra Maubert Çıkmazı'ndaki daireye geçmiş ve uyumuştu; ertesi sabah (23) Simonini olarak uyandığında askıda tek bir cüppe görmüştü. Olaylar böyle yaşandıysa 23 Mart sabahı Dalla Piccola'nın dairesine girdiğimde 22 Mart akşamı oraya bıraktığım cüppeyi bulmam gerekirdi; bu doğru. Ama Dalla Piccola onu bulduğu yere yani koridora asmış olabilirdi. Bir kontrol etmek yeterdi.</p>

    <p class="normal1">Yanan lambamla koridoru geçerken içimde bir ürkeklik vardı. Dalla Piccola ben değilsem, diye düşünüyordum, koridorun karşı ucundan, elinde lambayla onun da bana doğru yürüdüğünü görebilirdim. Neyse ki böyle bir şey olmadı. Ve koridorun dibinde asılı cüppeyi gördüm.</p>

    <p class="normal1">Ama, ama... Eğer Dalla Piccola Auteuil'den döndüyse, cüppesini çıkarıp bütün koridoru aşarak benim daireme geldiyse ve tereddüt etmeden benim yatağıma uzandıysa, bunun nedeni o anda beni anımsamış olmasıdır; benim yanımda sanki kendi yanındaymış gibi uyuyabileceğini, çünkü aynı kişi olduğumuzu hatırlamıştır. Bu yüzden Dalla Piccola Simonini olduğunu bilerek yatağa yatmıştır ama, ertesi sabah Simonini Dalla Piccola olduğunu bilmeden uyanmıştır. Yani şöyle söyleyebilirim: Dalla Piccola önce belleğini yitiriyor, sonra hatırlıyor, yatıp uyuyor ve belleksizliğini Simonini'ye geçiriyor.</p>

    <p class="normal1">Belleksizlik... Anısız olma anlamına gelen bu sözcük, unuttuğum zamanın sisi içerisinde bir gedik açtı. On yıldan daha fazla bir süre önce Magny'de belleksizlerden söz ediyordum. Orada Bourru ve Burrot ile Du Maurier ve Avusturyalı doktorla bu konudan söz ediyordum.</p>
  </div>
</body>
</html>
