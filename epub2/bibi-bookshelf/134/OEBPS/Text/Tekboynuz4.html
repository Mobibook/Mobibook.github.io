<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h3><span class="uline"><b>Bölüm 4</b></span></h3>

  <p>Döndüğümde Random ve Flora odamda bekliyorlardı</p>

  <p>Random’un gözleri önce kolyeye gitti, sonra benim gözlerime. Başımla evetledim.</p>

  <p>Flora’ya döndüm, hafifçe eğildim.</p>

  <p>"Kız kardeşim," dedim, “çok, ama çok uzun zaman oldu."</p>

  <p>Biraz korkmuşa benziyordu, iyiydi bu. Ama gülümsedi ve elimi tuttu.</p>

  <p>"Kardeşim," dedi. “Sözünü tuttuğunu görüyorum."</p>

  <p>Soluk altın rengiydi saçları. Onları kestirmiş, ama kâküllerine dokunmamıştı. Saçının bu halini beğenip beğenmediğime karar veremiyordum. Saçları çok güzeldi. Mavi gözleri de ve her şeyi en sevdiği perspektifte tutmak için, tonlarca kibre sahipti. Kimi zaman çok, aptalca davranırmış gibi görünürdü, ama ona hayret ettiğim zamanlar da vardı.</p>

  <p>"Sana gözlerimi diktiğim için kusura bakma," dedim, “ama geçen karşılaşmamızda seni görmekten mahrumdum."</p>

  <p>"Durumun düzeltilmiş olmasından çok mutluyum," dedi.</p>

  <p>"Çok... Yapabileceğim hiçbir şey yoktu, biliyorsun."</p>

  <p>"Biliyorum," dedim, olayın yıl dönümlerinden birinde karanlığın ötesinden yer yer duyulan şen şakrak kahkahasını anımsayarak. "Biliyorum,"</p>

  <p>Pencereye yaklaştım ve yağmurun içeri girmeyeceğini bilerek pencereyi açtım. Fırtına kokusunu severim.</p>

  <p>"Random, muhtemel bir postacı hakkında ilginç bir şeyler öğrenebildin mi?" diye sordum.</p>

  <p>"Pek değil," dedi. “Birkaç yerde soruşturdum. Hiç kimse doğru yerde ve doğru zamanda birilerini görmemiş gibi."</p>

  <p>"Anlıyorum," dedim. “Sağ ol. Daha sonra seninle tekrar görüşebilirim."</p>

  <p>"Pekâlâ," dedi. “Bütün akşam odamda olacağım."</p>

  <p>Başımla onayladım, döndüm, sırtımı eşiğe verdim, Flora’yı seyrettim. Random çıkarken kapıyı sessizce örttü. Yarım dakika kadar yağmuru dinledim.</p>

  <p>Nihayet, “Bana ne yapacaksın?" diye sordu.</p>

  <p>"Yapmak mı?"</p>

  <p>"Eski borçların hesabını sorabilecek konumdasın. Sanırım bir şeyler başlamak üzere."</p>

  <p>"Belki," dedim. “Birçok şey, diğer şeylere bağlıdır. Bu şey de onlardan farklı değil."</p>

  <p>"Ne demek istiyorsun?"</p>

  <p>"Bana istediğimi verirsen, bakarız. Arada sırada iyi bir adam olduğum da görülmüştür."</p>

  <p>"İstediğin nedir?"</p>

  <p>"Hikâyeyi istiyorum, Flora. Onunla başlayalım. O gölgede, Dünya’da nasıl çobanım olduğunla. Tüm ayrıntılarıyla. Anlaşma neydi? Uzlaşma neydi? Her şeyi. Hepsi bu."</p>

  <p>İçini çekti.</p>

  <p>"Başlangıç..." dedi. “Evet... Paris’te, Mösyö Foucault diye birinin evinde, bir partideydi. Bu, üç sene öncesindeydi Terör’ün..."</p>

  <p>"Dur," dedim. “Orada ne işin vardı?"</p>

  <p>"Gölge’nin o genel yöresinde, onların ölçütüyle beş yıldır bulunuyordum," dedi. “Dolanıyor, alışılmadık, zevkime hitap eden bir şeyler arıyordum. Bir şeyleri nasıl bulursak o mekâna da öyle gelmiştim. Arzularımın bana rehberlik etmesine izin verdim ve içgüdülerime uydum."</p>

  <p>"Tuhaf bir rastlantı."</p>

  <p>"Geçen tüm zamanın ışığında ve yaptığımız yolculukların miktarını göz önüne aldığında, değil. Orası, deyim yerindeyse benim Avalon’um, Amber’in yerine koyduğum mekân, evimden uzak evimdi. Ne isim verirsen ver, o Ekim gecesi, sen o kızıl saçlı küçük kızla çıkageldiğinde -Adı Jacqueline’di sanırım- orada, o partideydim."</p>

  <p>Bu, çok uzaklardan, uzun, upuzun bir zamandır hiç aklıma getirmediğim bir hatırayı canlandırmıştı. Jacqueline’i, Foucault’nun partisini anımsadığımdan çok daha iyi hatırlıyordum, ama böyle bir özel olay gerçekleşmişti.</p>

  <p>"Devam et."</p>

  <p>"Dediğim gibi," diye sürdürdü sözünü. “Oradaydım. Sen sonradan gelmiştin. Dikkatimi bir anda çekiverdin elbette. Yine de, eğer birisi yeterince uzun zaman boyunca varlığını sürdürür ve hatırı sayılacak kadar çok yolculuk yaparsa, ara sıra tanıdığı birine aşırı derecede benzeyen bir başkasıyla karşılaşabilir. İlk heyecanım yatıştıktan sonra aklıma bu gelmişti. Kesinlikle bir benzerin olmalıydı. Senden tek bir haber bile çıkmadan öyle uzun zaman geçmişti ki. Yine de hepimizin sırları ve onları saklamak için sağlam gerekçeleri vardır. Bu da senin sırlarından biri olabilirdi. O yüzden tanıştırılmamızı sağladım ve seni o küçük kızıl dilberin yanından birkaç dakikalığına alabilmek için neler çektiğimi bir ben bilirim. İsminin Fenneval olduğunda diretiyordun... Cordell Fenneval. Kararsızlığım artmıştı. Oyun mu oynuyordun, yoksa bir benzerin miydi? Bilemiyordum. Gerçi üçüncü bir ihtimal daha aklımdan geçmedi değil... Gölge’nin yakın bir bölgesinde, kendi gölgelerini düşürecek kadar uzun süre ikamet etmiş olabilirdin.</p>

  <p>Oradan merak içinde ayrılmış olabilirdim, şayet Jacqueline senin gücünü bana böbürlenerek anlatmasaydı. Bu, bir kadın için sıradan bir sohbet konusu değildir ve kızın bunu söyleyiş tarzı, senin yaptığın bir şeyler karşısında hayran kaldığı izlenimi uyandırmıştı bende. Onu biraz konuşturdum ve farkına vardım ki bunların hepsi de senin yapmaya muktedir olduğun şeylerdi. Bu, benzerin olma ihtimalini ortadan kaldırıyordu. Ya sen, ya da bir gölgen olmalıydı. Bunu aklımın bir köşesine yazdım, Cordell, Corwin değilse bile, senin o gölgeli civarda bulunduğuna dair bir ipucuydu... Senin bulunduğun yere dair elime geçen ilk gerçek ipucu. Bunun devamını getirmeliydim.</p>

  <p>Bunun üzerine seni takip etmeye, geçmişini incelemeye başladım. İnsanları sorguladıkça, durum daha da şaşırtıcı bir hal alıyordu. Aslını istersen, aylar sonra bile hâlâ kararsızdım. Bu nu imkânsız kılacak kadar bulanık noktalar vardı. Ama benim için her şey bir sonraki yaz, Amber’i kısa bir süre için ziyaret ettiğimde çözüldü. Bu tuhaf meseleyi Eric’e açtım..."</p>

  <p>"Eee?"</p>

  <p>"Şey... bu olasılıktan... bir yere kadar... haberdardı."</p>

  <p>Duraksadı ve yanındaki koltukta duran eldivenlerini düzeltti.</p>

  <p>"Hmm," dedim, “Sana tam olarak ne söyledi?"</p>

  <p>"Bunun gerçek sen olabileceğini," dedi. “Bana bir... kaza olduğunu söyledi."</p>

  <p>"Gerçekten mi?"</p>

  <p>"Şey, hayır," diye kabullendi. “Bir kaza değil. Bir kavga yaşandığını, seni yaraladığını söyledi. Öleceğini sanmış ve töhmet altında kalmak istemiyordu. Bu yüzden seni Gölge'ye taşımış ve orada, o yerde bırakmış. Uzunca bir süre sonra ölmüş olman gerektiğine, aranızdaki her şeyin bittiğine karar vermiş. Getirdiğim haberler doğaldır ki onun huzurunu kaçırdı. Bu yüzden bana gizlilik yemini ettirdi ve seni gözetim altında tutmam için geri gönderdi. Orada olmak için iyi bir nedenim vardı, çünkü herkese orayı ne kadar çok sevdiğimi anlatmıştım."</p>

  <p>"Bir hiç uğruna sessiz kalma sözü vermemişsindir, Flora Sana ne verdi?"</p>

  <p>"Burada, Amber’de erk sahibi olursa beni unutmayacağına dair söz verdi."</p>

  <p>"Biraz riskli," dedim. “Her şeye karşın, bu seni hâlâ ona karşı avantajlı kılıyor... Tahtta hak iddia eden bir rakibin yeri ne ve onu oraya koymakta Eric’in parmağı bulunduğuna dair bilgi."</p>

  <p>"Doğru. Ama bir şeyler dengelenmişti ve bunlardan bahsetmek için suç ortaklığını kabullenmem gerekecek."</p>

  <p>Doğruladım.</p>

  <p>"Küçük bir ihtimal, ama imkânsız değil," diyerek ona katıldım. “Ama tahta geçme şansı bulursa yaşamama izin verir miydi sence?"</p>

  <p>"Bu hiç konuşulmadı. Hem de hiç."</p>

  <p>"Bununla birlikte, aklından geçmiş olmalı."</p>

  <p>"Evet, daha sonraları," dedi “ve muhtemelen hiçbir şey yapmayacağına kanaat getirdim. Zaten hafızanı yitirmiş olman ihtimali ağır basıyordu. Sen zararsız kaldığın sürece bir şeyler yapmak gereksizdi."</p>

  <p>"Böylece beni gözetim altında tutmak, zararsız bir halde olduğumdan emin olmak için kaldın orada, öyle mi?"</p>

  <p>"Öyle."</p>

  <p>"Ya hafızamı yeniden kazanma belirtileri gösterirsem ne yapacaktın?"</p>

  <p>Bana baktı, sonra gözlerini kaçırdı.</p>

  <p>"Eric’e bildirecektim."</p>

  <p>"Peki, o ne yapacaktı?"</p>

  <p>"Bilmiyorum."</p>

  <p>Biraz güldüm, kıpkırmızı kesildi. Yüzünün kızardığını en son ne zaman görmüştüm, bilemiyordum.</p>

  <p>"Malumu ilam etmeyeceğim," dedim. “Peki, orada kaldın, beni izledin. Ya sonra ne oldu?"</p>

  <p>"Özel bir şey olmadı. Sen hayatını yaşamayı, ben de onu denetlemeyi sürdürdüm."</p>

  <p>"Diğerlerinin hepsi nerede olduğunu biliyorlar mıydı?"</p>

  <p>"Evet. Bulunduğum yer sır değildi. Aslında, hepsi de zaman zaman beni ziyarete geldiler."</p>

  <p>"Random da dahil mi?"</p>

  <p>Yüzünü buruşturdu.</p>

  <p>"Evet, birkaç kez," dedi.</p>

  <p>"Neden yüzünü ekşittin?"</p>

  <p>"Onu seviyormuşum gibi yapmak için çok geç," dedi. “Anlarsın ya, onun beraber olduğu insanları sevmiyorum işte... bin bir türlü suçlu, caz müzisyenleri... Gölgemi ziyaret ettiği sırada ona aile nezaketini sunmak zorunda kaldım, ama eve gece gündüz o adamları getirip poker partileri, konserler düzenleyerek sinirlerimi gerdi. Eve o ayrıldıktan sonra haftalar boyu kokudan girilmezdi, her seferinde gidişini görmekten memnun olurdum. Üzgünüm, bilirim ki onu seversin, ama gerçeği duymayı sen istedin."</p>

  <p>"Senin ince hassasiyetine uygun düşmüyordu. Peki, şimdi dikkatini, misafirin olduğum o kısa süreye çekiyorum. Bize beklenmedik şekilde katıldı. Peşinde odanda öldürdüğümüz yarım düzine kötü adam vardı."</p>

  <p>"Olayı tüm canlılığıyla anımsıyorum."</p>

  <p>"Bundan sorumlu olan kişileri de anımsıyor musun halletmek zorunda kaldıklarımızı?"</p>

  <p>"Evet."</p>

  <p>"Onlardan birini daha görsen tanıyabilecek kadar mı?"</p>

  <p>"Sanırım."</p>

  <p>"Güzel. Onlardan birini daha önce hiç görmüş müydün?"</p>

  <p>"Hayır."</p>

  <p>"O günden sonra?"</p>

  <p>"Hayır."</p>

  <p>"Bir yerlerde onların tarif edildiğini hiç duydun mu?"</p>

  <p>"Hatırladığım kadarıyla hayır. Neden soruyorsun?"</p>

  <p>Başımı iki yana salladım.</p>

  <p>"Daha değil. Sorguya çeken benim, unuttun mu? Şimdi o akşamdan öncesini düşünmeni istiyorum. Beni Greenwood’a yatıran olayı. Belki biraz daha öncesini. Ne oldu ve bunu nereden öğrendin? Hangi şartlar altında? Bu olaydaki rolün neydi?"</p>

  <p>"Evet," dedi. “Bunu er ya da geç soracağını biliyordum. Şöyle oldu: Eric olaylar olduktan bir gün sonra benimle bağlantı kurdu... Amber’den, Koz Kartı’mla." Bana tekrar baktı, belli ki bunu nasıl karşıladığımı, tepkilerimi görmek için. İfadesiz kaldım. “Bana bir önceki gece kötü bir kaza geçirdiğini ve hastaneye kaldırıldığını söyledi. Seni özel bir kuruluşa, tedavi sürecine daha çok müdahale edebileceğim bir yere naklettirmemi söyledi."</p>

  <p>"Bir başka deyişle, bir sebze olarak kalmamı istedi."</p>

  <p>"Senin sürekli uyutulmanı istiyordu."</p>

  <p>"Kazadan sorumlu olduğunu kabul etti mi peki?"</p>

  <p>"Arabanın lastiklerine ateş etmesi için birini tuttuğunu söylemedi, ama olayın böyle geliştiğini biliyordu. Başka nereden bilebilirdi ki? Daha sonra tahtı ele geçirmeyi tasarladığını öğrendiğimde, seni ortadan tümüyle kaldırmanın en iyisi olacağını düşündüğünü farz ettim. Bu teşebbüs başarısız olduğun da en etkili bir sonraki şeyi yapması mantıklı görünüyordu: yani taç giyme töreni yapılıncaya kadar seni olayların dışında tutmak."</p>

  <p>"Lastiklerime ateş edildiğinin farkında değildim," dedim.</p>

  <p>Yüzü değişti. Kendini toparladı.</p>

  <p>"Bana bunun bir kaza olmadığını bildiğini söylemiştin... Birinin seni öldürmeye çalıştığını. Ayrıntılardan haberdarsın sanıyordum."</p>

  <p>Uzun zamandan beri ilk defa, yine kaygan zemine basıyordum. Hâlâ bellek kaybından mustariptim ve sanırım hep de böyle kalacaktım. Kazadan birkaç gün öncesine ait anılarım paramparçaydı. Desen o ana kadarki tüm yaşantımın anılarını canlandırdıysa da, travma bunun hemen öncesindeki olayların anılarını silmiş gibiydi. Hiç görülmedik şey değildi bu. Basit bir işlevsel bozukluktan çok, organik hasar olması imkân dahilindeydi. Belleğimin geri kalanını almış olmaktan mutluydum, o yüzden hatırlayamadıklarımın ardından gözyaşı dökmek gereksizdi. Kazaya gelince, duygularım bana bunun bir kazadan farklı bir şey olduğunu söylüyordu, silah seslerini hatırlıyordum. İki el ateş edilmişti. Eli tüfekli şahsı görmüş bile olabilirdim... bir anlığına, çok geç. Belki de yalnızca bir hayaldi. Ama görmüş gibiydim. Westchester’a giderken aklıma böyle bir şey gelmişti. Bu kadar vakitten sonra, Amber’de yetkiyi elimde tutarken bile bu biricik yetersizliğimi kabullensem mi bilemiyordu. Flora’yı daha önce çok daha az şey bilirken bile kandırmıştım. Kazanan kombinasyondan şaşmamaya karar verdim.</p>

  <p>"Dışarı çıkıp nereye isabet ettiğine bakacak durumda değildim," dedim. “Silah seslerini duydum. Kontrolü kaybettim. Tekerleğe isabet ettiğini farz ettim ama asla tam olarak bilemedim. Soruyu sormamın tek sebebi, tekerleğin vurulduğunu nerden bildiğini merak etmemdi."</p>

  <p>"Sana bunu Eric’ten öğrendiğimi söyledim zaten."</p>

  <p>"Bunu söyleyiş tarzın beni rahatsız etti. Sanki tüm ayrıntıları, o seninle temasa geçmeden önce biliyormuşsun gibi."</p>

  <p>Başını iki yana salladı.</p>

  <p>"Öyleyse söz dizimimi mazur gör," dedi. “Bu, bazen bir şeylere, olaylar gerçekleştikten sonra baktığında olur. İma ettiğin şeyi inkâr etmem gerekecek. Bununla hiçbir ilgim yok ve olmadan önce de bilmiyordum."</p>

  <p>"Eric hiçbir şeyi tasdik ya da inkâr edecek halde olmadığına göre, bu konuyu olduğu gibi kabullenmeliyiz," dedim,</p>

  <p>"Şimdilik," diye ekledim, onu kendini savunması daha zor hal de bırakmak; dikkatini, hafızamda hâlâ varlığını koruyan küçücük kuşum sözlerim ya da ifadem vasıtasıyla belli edebilecek işaretlerden uzaklaştırmak için. “Daha sonra silahlı kişinin kim olduğunu öğrendin mi?" diye sordum.</p>

  <p>"Hiçbir zaman," dedi. “Büyük ihtimalle kiralık serserinin teki. Bilmiyorum."</p>

  <p>"Birisi beni bulup hastaneye kaldırmadan önce ne kadar bilinçsiz kaldığım konusunda bir fikrin var mı?"</p>

  <p>Tekrar olumsuz anlamda salladı başını.</p>

  <p>Bir şeyler beni huzursuz ediyordu ve ne olduğunu bir türlü kestiremiyordum.</p>

  <p>"Eric hastaneye ne zaman götürüldüğümü söyledi mi?"</p>

  <p>"Hayır."</p>

  <p>"Yanında olduğum vakit, neden Eric’in Koz Kartı’nı kullanmak dururken Amber’e yürümeyi denedin?"</p>

  <p>"Ona ulaşamadım."</p>

  <p>"Seni Amber’e getirmesi için bir başkasını arayabilirdin," dedim. “Flora, bence yalan söylüyorsun."</p>

  <p>Sadece bir testti, tepkisini görmek için. Neden olmasın?</p>

  <p>"Ne hakkında?" diye sordu. “Başka hiç kimseye ulaşamadım. Hepsi şu ya da bu şekilde meşguldüler. demek istediğin bu mu?"</p>

  <p>Beni süzdü.</p>

  <p>Kolumu doğrultup onu işaret ettim ve arkamda, tam pencerenin dışında bir şimşek çaktı. Bir ürperti, bir elektrik hissettim. Gök gürültüsü de etkileyiciydi.</p>

  <p>"Eksik anlatarak suç işliyorsun," diye şansımı denedim.</p>

  <p>Yüzünü elleriyle örtüp ağlamaya başladı.</p>

  <p>"Ne demek istediğini biliyorum!" dedi. “Sorularının hepsini yanıtladım! Ne istiyorsun? Olay olduğunda ne nereye gittiğini, ne de sana kimin ateş ettiğini bilmiyorum! Sadece sana anlattığım gerçekleri biliyorum, kahrolasıca!"</p>

  <p>Ya dürüst, ya da bu yöntemlerle aşılması imkânsız olduğuna kanaat getirdim. Hangisi olursa olsun, vaktimi boşa harcıyordum ve bu şekilde başka bir şey öğrenemezdim. Ayrıca kazanın benim için önemini düşünmeye başlamasından önce lafı başka konulara getirsem iyi olacaktı. Eğer orada kaçırdığım bir şey varsa, ilk bulan ben olmak istiyordum.</p>

  <p>"Gel benimle," dedim.</p>

  <p>"Nereye gidiyoruz?"</p>

  <p>"Teşhis etmeni istediğim bir şey var. Sebebini sen baktıktan sonra söyleyeceğim."</p>

  <p>Kalkıp beni takip etti. Caine’le ilgili hikâyeyi anlatmadan önce onu üst kata çıkarıp cesedin yanına götürdüm. Cesede büyük bir serinkanlılıkla baktı. Başıyla onayladı.</p>

  <p>"Evet," dedi ve ekledi: “Daha önce görmemiş olsaydım bile, sırf senin için seve seve gördüğümü söylerdim."</p>

  <p>Çekimser bir şeyler mırıldandım. Aile sadakati hep bir yerlerime dokunur. Flora’nın Caine’le ilgili söylediklerime inanmış mıydı, bilmiyordum. Ama birbirlerine denk sayılan şeyler denk olan başka şeylere de denk sayıldığından, çok da fark etmezmiş gibiydi. Ona Brand’le ilgili hiçbir şey söylemedim ve o da onun hakkında yeni bir bilgiye sahip değilmiş gibi gözüküyordu. Söyleyeceklerimi bitirdiğimde yaptığı tek yorum,</p>

  <p>"Mücevher sana yakışıyor. Ya baş kısmı?" oldu.</p>

  <p>"Böyle şeylerden bahsetmek için çok erken," dedim ona.</p>

  <p>"Desteğimin değeri her ne ise..."</p>

  <p>"Biliyorum," dedim. “Biliyorum."</p>

  <p>Mezarım sessiz bir yer. Kolvir’in zirvesinin arka tarafında, üç kilometre kadar aşağıda, kayalık bir bayırda. Üç yanı doğa unsurlarına karşı korunmuş, üzerine bir çift bodur ağacın, çeşit çeşit fundanın, otun, koca halatlar halinde dağ sarmaşığının dikilmiş olduğu taşınmış toprakla çevrelenmiş. Önünde iki oturma sırası olan uzun, alçak bir bina ve sarmaşıklar onu büyük oranda örtmeyi başarmış, çok şükür binanın cephesine adımın altına kazınmış tumturaklı bir yazıtın epey bir kısmını da kaplamışlar. Bina, doğaldır ki, çoğu zaman boş.</p>

  <p>Oysa o akşam, Ganelon ve ben oraya, cömert bir şarap, ekmek somunu ve kahvaltılık erzakla gittik.</p>

  <p>"Şaka etmiyormuşsun demek!" dedi, atından inip, yürüyüp, sarmaşıkları aralayıp, kazınmış sözcükleri ayışığında okuyunca.</p>

  <p>"Elbette etmiyordum," dedim, aşağı inip atlarla ilgilenirken.</p>

  <p>"Benim işte."</p>

  <p>Atlarımızı yakında bir çalılığa bağlayıp yiyecek torbalarımızı indirdim ve en yakındaki sıraya götürdüm. İlk şişeyi açıp, bir çift kadehe kırmızı şarap doldurduğum sırada Ganelon da bana katıldı.</p>

  <p>Kendi kadehini alıp, “Hâlâ anlamıyorum," dedi.</p>

  <p>"Anlamayacak ne var? Öldüm ve buraya gömüldüm," dedim. “Bu, benim simgesel mezarım... yani ceset bulunamayınca dikilen cinsten. Benimkinden yakın zamanda haberdar oldum. Birkaç asır önce, benden ümit kesilince inşa edilmiş."</p>

  <p>"Biraz ürpertici," dedi. “İçeride ne var o zaman?"</p>

  <p>"Hiçbir şey. Gerçi ihtiyatlı davranıp bir boşluk ve tabut koymayı akıl etmişler, hani olur da kalıntılarım ortaya çıkardı ye. Böylece bir taşla iki kuş vuracaklar."</p>

  <p>Ganelon kendine bir sandviç yaptı.</p>

  <p>"Kimin fikriymiş bu?" diye sordu.</p>

  <p>"Random’a sorarsan, ya Brand’den, ya da Eric’ten çıkmış fikir. Kimse tam olarak hatırlamıyor. Hepsi de o vakit bunun iyi bir fikir olduğunu düşünmüşler."</p>

  <p>Kıkırdadı, kırış kırış, yaralı, kızıl sakallı şahsına mükemmelen uyan, kötücül bir ses çıkardı.</p>

  <p>"Ya şimdi ne olacak mezarına?"</p>

  <p>Omuz silktim.</p>

  <p>"Sanırım bazıları mezarın bu şekilde boş durmasının yazık olduğunu düşünüyor ve onu doldurduğumu görmekten hoşlanırlar. Bununla birlikte gelip de kafayı çekmek için güzel bir yer. Aslında daha saygılarımı sunmadım."</p>

  <p>Bir çift sandviç yaptım, ikisini de yedim. Geri dönüşümden beri ilk gerçek molaydı bu ve belki de uzunca bir müddet için de sonuncusu olacaktı. Bilmek mümkün değildi. Ama geçen hafta boyunca Ganelon’la hiç konuşma fırsatı bulamamıştım ve o, güvendiğim pek az kişiden biriydi. Ona her şeyi anlatmak istiyordum. Mecburdum buna. İşin bizler gibi parçası olmayan biriyle konuşmalıydım. Öyle de yaptım.</p>

  <p>Ay hatırı sayılır bir mesafe kat etti ve anıt mezarımdaki kırık camların sayısı katlanarak arttı.</p>

  <p>"Peki diğerleri bunu nasıl karşıladılar?" diye sordu bana.</p>

  <p>"Tahmin edilebileceği gibi," diye yanıt verdim. “Julian’ın, inandığını söylemesine rağmen tek bir kelimesine bile inanmadığını anlayabiliyordum. Onun hakkında ne hissettiğimi biliyor ve bana meydan okuyacak konumda değil. Benedict’in de bana inandığını sanmıyorum, ama onun tepkilerini okumak çok daha zor. Burada vaktini geçiriyor ve umarım ki bunu yaparken şüphe duyarak bana avantaj sağlıyor. Gerard’a gelince, içimden bir ses, bunun onun için bardağı taşıran son damla olduğunu ve bana duyduğu son güven kırıntısını da yitirdiğini söylüyor. Yine de Caine’in cesedini korudan çıkarmama eşlik etmek için yarın erkenden Amber’e dönecek. Bunu safariye çevirmenin hiç anlamı yok, ama aile eşrafından bir bulunsun istedim. Deirdre’yi sorarsan... Buna sevinmiş gibiydi. Ağzımdan çıkan tek kelimeye bile inanmadığından eminim. Ama fark etmez. O hep benim yanımda olmuş ve Caine’i asla sevmemiştir. Konumumu sağlamlaştırmama sevindiğini söyleyebilirim. Llewella’nın inanıp inanmadığını cidden bilemiyorum. Bildiğim kadarıyla birbirimize ne yaptığımızla zerre kadar ilgilenmiyor. Fiona tüm bu olanlar karşısında düpedüz neşelenmiş görünüyordu. Ama onun olaylara bakış şekli hep böyle mesafeli ve kibir doludur. Aklından nelerin geçtiğinden asla emin olamazsın."</p>

  <p>"Onlara Brand meselesini daha açmadın mı?"</p>

  <p>"Hayır. Onlara Caine’den bahsettim ve yarın akşama dek hepsinin Amber’de bulunmalarını istedim. Brand meselesi o zaman gündeme gelecek. Denemek istediğim bir fikrim var."</p>

  <p>"Hepsiyle Koz Kartları aracılığıyla mı bağlantı kurdun?"</p>

  <p>"Öyle."</p>

  <p>"Sana bu konuyla ilgili sormak istediğim bir şey var. Silah almak için gittiğimiz gölge dünyada telefonlar vardı..."</p>

  <p>"Evet?"</p>

  <p>"Biz oradayken telefonları gizlice dinleme yöntemleri hakkında bilgi sahibi oldum. Sence, Koz Kartları’nın da dışarıdan dinlenebilmesi olası mıdır?"</p>

  <p>Gülmeye başladım, sonra ima ettiklerinin bazıları kafama dank edince kendime hâkim oldum. Sonunda “Bilmiyorum," dedim. “Dworkin’in yaptıklarının büyük bir kısmı hâlâ sır niteliğini koruyor... Bunu hiç düşünmemiştim. Kendim hiç denemedim. Ama merak ediyorum da..."</p>

  <p>"Kaç deste var, biliyor musun?"</p>

  <p>"Şey, ailedeki herkesin bir iki destesi vardır, kütüphanede de bir düzine kadar yedek bulunur. Başka var mı, bilemiyorum."</p>

  <p>"Bana öyle geliyor ki sırf onları dinleyerek bile birçok şey öğrenilebilir."</p>

  <p>"Evet. Babamın destesi, Brand’inki, benim asıl destem, Random’un kaybettiği... Kahretsin! Bugünlerde hesabı tutulmayan birçok deste var. Bu konuda ne yapmalı, bilmiyorum. Bir sayım çizelgesi tutup bazı deneyler yapmalı sanırım. Söylediğin için sağ ol."</p>

  <p>Başıyla onayladı ve bir süre içkilerimizi sessizlik içinde yudumladık.</p>

  <p>Sonra, “Ne yapacaksın, Corwin?" diye sordu.</p>

  <p>"Ne konuda?"</p>

  <p>"Her konuda. Şimdi kime saldıracağız ve hangi sırada?"</p>

  <p>"Asıl niyetim Amber’de işler yoluna girer girmez kara yolu takip ederek kaynağına kadar ulaşmaktı," dedim. “Oysa şimdi öncelik sırasını değiştirdim. Şayet yaşıyorsa, Brand’in olabildiğince çabuk geri getirilmesini istiyorum. Eğer yaşamıyorsa ona ne olduğunu öğrenmeyi."</p>

  <p>"Peki ya düşman sana soluklanman için vakit tanıyacak mı? Şu anda yeni bir saldırı hazırlanıyor olabilir."</p>

  <p>"Evet, elbette. Bunu düşündüm. Biraz daha vaktimiz olduğunu düşünüyorum, çünkü yenilgiye uğratılmalarının üzerinden çok geçmedi. Kendilerini tekrar toplamaları, güçlerini arttırmaları, durumu yeni silahlarımız ışığında yeniden değerlendirmeleri gerekiyor. Şu anda aklımdan geçen, yol boyunca onların yeni faaliyetlerine dair önceden uyarılmamızı sağlayacak gözetleme istasyonları kurmak. Benedict bu operasyonun sorumluluğunu üstlenmeyi kabullendi bile."</p>

  <p>"Ne kadar vaktimiz olduğunu merak ediyorum."</p>

  <p>Ona bir kadeh daha içki doldurdum, çünkü aklıma gelen tek yanıt buydu.</p>

  <p>"Avalon’da işler hiç bu kadar karmaşık değildi... bizim Avalon’umuzda yani."</p>

  <p>"Doğru," dedim. “O günleri özlemle anan bir tek sen değilsin. En azından, şimdi bakınca daha basit görünüyorlar."</p>

  <p>Başıyla evetledi. Ona sigara uzattım, ama reddedip piposunu yaktı. Ateşin ışığında hâlâ boynumda asılı duran Hüküm Mücevheri’ni tetkik etti.</p>

  <p>"Bu şeyle hava şartlarını kontrol edebiliyor musun gerçekten?" diye sordu.</p>

  <p>"Evet," dedim.</p>

  <p>"Nereden biliyorsun?"</p>

  <p>"Denedim. İşe yarıyor."</p>

  <p>"Ne yaptın?"</p>

  <p>"Bu öğlenki fırtına. Benimdi."</p>

  <p>"Merak ediyorum..."</p>

  <p>"Neyi?"</p>

  <p>"Bu tarz bir güçle ne yapardım. Bu gücü ne yapmak için kullanırdım."</p>

  <p>"Aklıma esen ilk şey," dedim, mezarımın duvarına bir tokat aşk ederek, “bu yeri yıldırımlarla yok etmek oldu... Sürekli yıldırım yağdırıp taş taş üstünde bırakmamak. Hiç kimsenin aklında gücüme dair şüphe kalmazdı."</p>

  <p>"Neden yapmadın?"</p>

  <p>"Sonra biraz daha düşündüm. Boş versene, dedim. Eğer yeterince akıllı, ya da güçlü, ya da şanslı olmazsam çok geçmeden burası gerçekten bir işe yarayabilir. Böyle bir olay karşısında kemiklerimi nereye atmalarını isteyeceğimi düşündüm. O anda farkına vardım ki, burası aslında gayet güzel bir yer... yüksek, temiz, doğa unsurlarının hâlâ çıplak dolaştığı bir yer. Göz alabildiğine kaya ve gökyüzü. Yıldızlar, bulutlar, güneş, ay, rüzgâr, yağmur... diğer cesetlerin birçoğundan daha iyi eşlikçiler. Neden şu anda yanımda olmasını istemediğim birinin yanında yatayım ki, hem yanımda olmasını istediğim birileri de yok."</p>

  <p>"Ya marazi düşüncelere kapılıyorsun, Corwin, ya da sarhoşsun. Belki de ikisi birden. Üstelik huysuzsun da."</p>

  <p>"Sen kimsin de neye gerek duyduğumu söylüyorsun?"</p>

  <p>Yanıbaşımda gerginleştiğini, sonra rahatladığını hissettim</p>

  <p>"Bilmiyorum," dedi sonra. “Sadece gördüğümü dile getiriyorum."</p>

  <p>"Askerler ne durumda?" diye sordum.</p>

  <p>"Sanırım hâlâ şaşkın haldeler, Corwin. Cennetin yamaçlarında bir kutsal savaşta çarpışmaya geldiler. Geçen haftaki dövüşün böyle olduğunu sanıyorlar. Kazandığımızı gördüklerinden, bu konuda mutlular. Ama bu bekleyiş, şehirde olmak. Bu yeri anlamıyorlar. Düşman sandıklarının bazıları artık dost. Kafaları karışık. Bir savaş ihtimaline karşı hazır tutulduklarını biliyorlar, ama bunun kime karşı, ya da ne zaman olacağından habersizler. Kışlalarından çıkmalarına izin verilmediği için varlıklarının askerlerin ve ordunun büyük kısmından tepki aldığını henüz kavrayabilmiş değiller. Ama çok yakında farkına varabilirler. Bu konuyu açmak için bekliyordum, ama son zamanlarda çok meşguldün..."</p>

  <p>Bir süre oturup sigaramı tüttürdüm.</p>

  <p>Sonra, “Öyleyse onlarla konuşsam iyi olur," dedim. “Gerçi yarın buna fırsatım olmayacak ve acilen bir şeyler yapılmalı. Buradan ayrılmaları gerektiğini düşünüyorum... Arden Ormanı’nda bir açık hava kampına. Evet, yarın. Geri döndüğümüz de senin için haritada işaretleyeceğim. Bunun onları kara yola yakın tutmak için olduğunu söyle. Onlara bir diğer saldırının gelmesinin an meselesi olduğunu söyle... ki bu basbayağı doğru. Onlara talim yaptır, savaşçı nitelikleri pas tutmasın. İlk fırsatta aşağı inip onlarla konuşacağım."</p>

  <p>"Bu seni Amber’de kişisel bir güçten yoksun bırakacaktır."</p>

  <p>"Doğru. Ama hem güvenimin bir işareti, hem de saygı gösterisi olarak işe yarayabilir bir risk. Evet, sanırım faydalı bir hareket olacak bu. Olmazsa..." Omuz silktim.</p>

  <p>Bir kadeh daha doldurdum ve boş bir şişeyi daha mezarıma salladım.</p>

  <p>"Bu arada," dedim, “özür dilerim."</p>

  <p>"Ne için?"</p>

  <p>"Henüz farkına vardım ki marazi düşüncelere kapılmışım, sarhoş ve huysuzum. Buna gerek yok."</p>

  <p>Kıkırdadı ve kadehini benimkine vurdu.</p>

  <p>"Biliyorum," dedi. “Biliyorum."</p>

  <p>Böylece, ay düşerken orada oturduk, ta ki son şişe de hemcinslerinin yanına defnedilene kadar. Bir süre geçmiş günlerden bahsettik. En sonunda sustuk ve gözlerim Amber’in üzerindeki yıldızlara kaydı. Buraya gelmekle iyi etmiştik, ama şehir artık beni geri çağırıyordu. Düşüncelerimi bilen Ganelon kalktı ve gerindi, atlara gitti. Bense mezarımın yanında hacet giderdim, sonra onu izledim.</p>
</body>
</html>
