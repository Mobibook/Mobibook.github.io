<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title>Isaac Asimov _ Uzayın Bekçileri</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre" dir="ltr">
  <h2 class="calibre1" dir="ltr" id="toc25">EKİM 2026: BİR MİLYON YILLIK PİKNİK</h2>

  <p class="Standard6" dir="ltr"></p>

  <p class="Standard6" dir="ltr">BİR balık avlama gezisine çıkma fikri anneden gelmişti. Bütün aile için eğlenceli olacaktı. Aslında bu düşünce babaya aitti. Anne yalnızca onu çocuklara iletmişti, o kadar...</p>

  <p class="Standard6" dir="ltr">Hepsi gerekli olan eşyalarını sevinçli bir telaş içinde hazırlayarak yanlarına aldılar ve sonra hep birlikte kayığa binildi. Baba, anne ve Timothy dışında hiç kimse gökyüzüyle ilgilenmiyordu. Mars gökyüzünü ilgiyle izliyordu baba. Hazır olduklarında küreklere geçildi ve «hurra» diyerek kürek çekmeye başladılar.</p>

  <p class="Standard6" dir="ltr">Timothy babası ile birlikte kayığın arkasında oturuyordu. Bir yandan küreklerin çıkardığı hışırtı seslerini dinliyordu. Dünyadan ayrıldıkları geceyi hatırladı. Babaları bir yerlerden bulduğu roketle gelmiş ve bir tatil için Mars'a gideceklerini söylemiş ve bir gece önce hummalı bir telaş içinde hazırlıklara başlamışlardı. Aslında tatil için çok uzak bir yerdi, ama Timothy bir şey söylemedi ve işte şimdi Mars'taydılar ve kardeşleri hemen balığa çıkmak istemişlerdi.</p>

  <p class="Standard6" dir="ltr">Kayık kanal boyunca giderken babanın gözlerinde eğlenceli bir bakış vardı. Bu bakışı Timothy sözlerle anlatamıyordu. İçinde sevinç gizliydi bu bakışların.</p>

  <p class="Standard6" dir="ltr">— Daha ne kadar gideceğiz? diye sordu Robert. Suya atlamaya hazırlanan küçük bir yengece benziyordu.</p>

  <p class="Standard6" dir="ltr">— Bir milyon yıl, diye cevap verdi baba.</p>

  <p class="Standard6" dir="ltr">— Aa!.. diye çığlık attı Robert.</p>

  <p class="Standard6" dir="ltr">— Bakın çocuklar, dedi anneleri, parmağıyla bir yeri gösteriyordu. Orada ölü bir kent var.</p>

  <p class="Standard6" dir="ltr">Hepsi de büyük bir ilgiyle izlediler kenti. Baba sanki onun ölü olmasından memnunmuş gibiydi.</p>

  <p class="Standard6" dir="ltr">Oraya buraya serpilmiş pembe kayalıklar, uçsuz bucaksız kumlar, işte millerce gidilse dahi değişmeyecek bir manzara. Kanal çevresinde beyaz bir çöl.</p>

  <p class="Standard6" dir="ltr">Tam o sırada tepelerinden bir kuş uçtu, bir süre gittikten sonra gözden kayboldu. Sanki ilerilerde bir yere düşmüştü...</p>

  <p class="Standard6" dir="ltr">Baba korkarak baktı:</p>

  <p class="Standard6" dir="ltr">— Onu bir roket sanmıştım dedi.</p>

  <p class="Standard6" dir="ltr">Timothy derin gökyüzü okyanusunun derinliklerine bakarak, Dünya'yı harabeleri, savaşı ve o doğduğundan beri birbirini öldüren insanları görmek ister gibiydi. Fakat hiçbir şey göremedi.</p>

  <p class="Standard6" dir="ltr">William Thomas bir ara oğlunun elini kolunda hissetti. Titriyordu.</p>

  <p class="Standard6" dir="ltr">— Ne var Timmy? diye sordu.</p>

  <p class="Standard6" dir="ltr">— İyiyim baba, diye konuştu çocuk. Sonra sordu : Neden o kadar sert bakıyorsun baba?</p>

  <p class="Standard6" dir="ltr">— Dünyalı mantığıyla sağduyuyu, iyi yönetimi, barışı ve sorumluluğu arıyordum oğlum.</p>

  <p class="Standard6" dir="ltr">— Peki hepsi orada var mıydı, yani Dünya'da?</p>

  <p class="Standard6" dir="ltr">— Hayır. Bulamadım. Artık orada da değil, olamaz.</p>

  <p class="Standard6" dir="ltr">Belki de bir daha hiç olmayacak. Belki de bunları beklemekle hata ettik. Kim bilir?</p>

  <p class="Standard6" dir="ltr">— Neyi?..</p>

  <p class="Standard6" dir="ltr">— Balığa bak! diye bağırdı baba o sırada eliyle bir yeri işaret ederek.</p>

  <p class="Standard6" dir="ltr">Üç delikanlı üçü birden gümüş renkli balığa bakmaya başladılar. Hep birlikte çığlık atıyorlardı. ileri geri kaçışıp duran küçük balık, yiyecek parçacıklarına rastlayınca da onların etrafında dönmeye başlıyordu.</p>

  <p class="Standard6" dir="ltr">Baba onlara baktı. Sesi derin ve sakindi.</p>

  <p class="Standard6" dir="ltr">— Tıpkı savaş gibi! Savaş da tıpkı yiyecek peşinde koşan balık gibi ilerliyor, yayılıyor. Bir süre sonra Dünya yok olacak.</p>

  <p class="Standard6" dir="ltr">— William! diye bağırdı anne.</p>

  <p class="Standard6" dir="ltr">— Pardon, dedi baba.</p>

  <p class="Standard6" dir="ltr">Bundan sonra bir süre konuşmadan ilerlediler.</p>

  <p class="Standard6" dir="ltr">— Marslıları ne zaman göreceğiz? diye sordu Michael.</p>

  <p class="Standard6" dir="ltr">— Çok yakında olabilir, dedi baba. Belki de bu gece kim bilir?</p>

  <p class="Standard6" dir="ltr">— Oh, fakat Marslılar ölü bir tür artık, değil mi? dedi anne.</p>

  <p class="Standard6" dir="ltr">— Hayır, değiller. Sana bazı Marslılar göstereceğim.</p>

  <p class="Standard6" dir="ltr">Timothy bu konuşmayı anlamamıştı ama bir şey demedi.</p>

  <p class="Standard6" dir="ltr">Her şey ona çok garip geliyordu şimdi. Tatiller, balığa çıkmalar ve insanlar arasında bakışmalar.</p>

  <p class="Standard6" dir="ltr">Diğer kardeşleri kayığın kenarında suya doğru eğilmişler, ellerini çenelerinin altına koymuşlar Marslı arıyorlardı.</p>

  <p class="Standard6" dir="ltr">— Neye benziyorlar dersin? diye sordu Michael büyük bir ciddiyetle.</p>

  <p class="Standard6" dir="ltr">— Gördüğünde anlarsın, dedi babası gülerek.</p>

  <p class="Standard6" dir="ltr">Ye Timothy babasının sağ yanağının hafifçe seğirdiğini fark etti o sıra.</p>

  <p class="Standard6" dir="ltr">Anne kayığın baş kısmına oturmuştu. Ne kadar duygularını gizlemeye çalışsa da yine de Timothy onun güzel gözlerinde zaman zaman üzüntülü bakışların dolaştığım görüyordu. Hele yukarıya gökyüzüne bakıp da Dünya'yı aradığında bu gözlere büyük bir endişe gelip oturuyordu.</p>

  <p class="Standard6" dir="ltr">Kadın zaman zaman uzaklara bakarak orada ne olduğunu görmeye çalışıyordu. Hiçbir şey göremedikten sonra geriye dönüp kocasına bakıyordu. Ve onun gözlerinde uzaklarda olanları görüyor, yansımasından seziyor gibiydi. Sonra tekrar önüne bakıyordu. Bir şeyler görmeye çalıştığı belliydi.</p>

  <p class="Standard6" dir="ltr">Timothy de annesinin baktığı yöne baktı, ama onun bütün gördüğü, alçak tepelerden ibaret bir vadinin ortasından çizgi gibi uzanıp giden kanaldı.</p>

  <p class="Standard6" dir="ltr">Sırf tatil diye, balık avlamak için mi milyonlarca mil katederek Mars'a gelmişlerdi? İyi ama rokette onlara bir tatilden çok daha fazla zaman için hatta yıllarca yetebilecek miktarda yiyecek vardı, bu niye? Tatil. Bu tatilin arkasında müthiş bir şeylerin olduğunu seziyor ama bir türlü çıkaramıyordu Timothy. Diğer iki kardeşi oldukça küçüktüler ve bunun üzerinde hiç durmuyorlardı. Biri on yaşındaydı diğeri ise sekiz.</p>

  <p class="Standard6" dir="ltr">— Hâlâ Marslı çıkmadı, dedi Robert, (v) biçimindeki çenesini elinin üzerine dayayarak bakmaya devam etti.</p>

  <p class="Standard6" dir="ltr">Baba gelirken beraberinde bir de atomik radyo da getirmişti. Şimdi onu iyice kulağına yaklaştırmış dinliyordu. Dışarıdan hiçbir şey duyulmuyordu. Timothy radyoyu dinlerken onun yüzündeki ifadeye dikkat etti. Babasının yüzü etraftaki eski Mars kentleri gibi harap olmuştu. Allak bullaktı.</p>

  <p class="Standard6" dir="ltr">Sonra radyoyu dinlemesi için anneye uzattı. Kadın dinlerken ağzı açık kaldı.</p>

  <p class="Standard6" dir="ltr">— Ne?... diye söze başladıysa da sorusunun arkasına hiç getirmedi Timothy.</p>

  <p class="Standard6" dir="ltr">Tam o sırada kulakları sağır edecek kadar yüksek şiddette iki patlama oldu.</p>

  <p class="Standard6" dir="ltr">Baba başını eğerek kayığa hız verdi. Bu şok Robert'i daldığı hayal âleminden çıkardı. Çok korkmuştu, ama Michael'i annesinin bacağına yapışmış, suları ve kayığın sularda çıkardığı köpükleri izlerken görünce rahatladı. Baba kayığın yolunu değiştirdi, bir başka yöne saptı. Sonra kayığın hızını keserek taş bir iskeleye yanaştı. Hepsi indiler. Baba geriye dönerek bıraktıkları kabarcıklarının kendilerinin izini belli edip etmediğine baktı. Fakat kaybolup gitmişti.</p>

  <p class="Standard6" dir="ltr">Baba dinledi. Onu gören herkes de sessizliğe kulak kabarttı.</p>

  <p class="Standard6" dir="ltr">Babanın sık sık nefes alışı rahatça duyuluyordu. Anne ise meraklı gözlerle onu izliyordu ve sanki bundan sonra ne olacağını sorar gibiydi.</p>

  <p class="Standard6" dir="ltr">Bir süre sonra baba rahatladı ve güldü.</p>

  <p class="Standard6" dir="ltr">— Roketti tabii. Galiba çok sinirli olmuşum, hemen sıçradım.</p>

  <p class="Standard6" dir="ltr">Michael sordu:</p>

  <p class="Standard6" dir="ltr">— Ne oldu baba, ne oldu?</p>

  <p class="Standard6" dir="ltr">— Oh, sadece roketimizi havaya uçurduk, hepsi bu, dedi Timothy. Daha önce roketlerin havaya uçtuğunu duymuştum, bu nedenle o sesi tanıyorum. Biraz önce de bizimki havaya uçtu.</p>

  <p class="Standard6" dir="ltr">— Neden roketimizi havaya uçurduk? diye sordu Michael, ha, baba?</p>

  <p class="Standard6" dir="ltr">— Oyunun bir parçası aptal, dedi Timothy.</p>

  <p class="Standard6" dir="ltr">— Oyun! Michael ve Robert bu kelimeyi sevmişlerdi.</p>

  <p class="Standard6" dir="ltr">— Babamız onu havaya uçurdu böylece bizim nereye indiğimizi ya da nereye gittiğimizi kimse bilemeyecek, istese de öğrenemeyecek!..</p>

  <p class="Standard6" dir="ltr">— Oh, desene bir tür saklambaç! diyerek gülüştü çocuklar.</p>

  <p class="Standard6" dir="ltr">Baba anneye dönerek: «Kendi roketimizin gürültüsünden korktum, sinirlerim çok bozuk. Bundan sonra burada biri dışında hiç roket olmayacağını düşünüyorum da. Tabii Edwards ve karısı gemileriyle geldilerse...»</p>

  <p class="Standard6" dir="ltr">Sonra küçük radyoyu tekrar kulağına koydu. Elleri bir paçavra gibi her iki yanma düştü.</p>

  <p class="Standard6" dir="ltr">— Sonunda bitti, dedi anneye. Radyo istasyonu da atomik ışınlarla tutuştu, isabet aldı. Bütün dünya istasyonları teker teker kayboldu. Zaten sayıları son iki üç gündür teker teker azalıyordu. Sonunda hepsi bitti. Artık hava çok sakin olmalı. Tümüyle sakin.</p>

  <p class="Standard6" dir="ltr">— Ne kadar sürecek? diye sordu Robert.</p>

  <p class="Standard6" dir="ltr">— Belki de sizin torunlarınızın da torunları bile onu işitmeyebilir, dedi babası. Bulunduğu yere oturdu ve bir süre çocuklarla uzun uzun konuştu.</p>

  <p class="Standard6" dir="ltr">Sonunda kalktı, kayığı tekrar kanala sürdü ve içine binerek tekrar ilk gittikleri yöne gitmeye başladılar.</p>

  <p class="Standard6" dir="ltr">Vakit geçiyordu. Güneş yavaş yavaş gökyüzünü terk ediyordu. Kanal boyunca bir dizi ölü kentten geçiyorlardı.</p>

  <p class="Standard6" dir="ltr">Babaları çocuklarla çok yavaş ve sakin konuşuyordu. Geçmişte çoğu zaman kendini onlardan kopuk ve uzak hissetmişti. Çünkü onlara yeterli zaman ayıramadığı çok olmuştu. Bir süre sustuktan sonra baba Michael'in ensesinden okşadı ve:</p>

  <p class="Standard6" dir="ltr">— Mike, bir kent seç, dedi.</p>

  <p class="Standard6" dir="ltr">— Anlamadım baba, ne seçeyim?</p>

  <p class="Standard6" dir="ltr">— Bir kent seç. Şu yanından geçtiklerimizden herhangi biri olabilir.</p>

  <p class="Standard6" dir="ltr">— Pekâlâ, dedi Michael. Nasıl seçeyim?</p>

  <p class="Standard6" dir="ltr">— Etrafına bakın iyice. En çok beğendiğini seç. Sen de Robert ve sen de Tim. En beğendiğiniz kenti seçin bakalım!..</p>

  <p class="Standard6" dir="ltr">— Ben içinde Marslıların bulunduğu bir kent istiyorum, dedi Michael.</p>

  <p class="Standard6" dir="ltr">— O da olacak, dedi babası. Sana söz veriyorum. Çocuklarıyla konuşuyordu ama gözleri karısına bakıyordu.</p>

  <p class="Standard6" dir="ltr">Yirmi dakikada altı kent geçtiler. Baba patlamalardan bir daha söz etmedi. Şimdi oğullarıyla eğlenmekten büyük mutluluk duyduğu belliydi.</p>

  <p class="Standard6" dir="ltr">Michael ilk yanından geçtikleri kenti beğendi ama bu herkes tarafından veto edildi. ikinci kenti ise hiçbiri sevmedi. Timothy üçüncüyü beğendi, çünkü burası çok genişti. Dördüncü ve beşinci olanlar çok küçük, altıncısı ise çok karanlık görünümlüydü. Sonunda hâlâ ortasında bir havuzu bulunan ve çeşmelerinden sular fışkıran büyük bir kente geldiler. Elli ya da altmış büyük yapı vardı, işte burayı, anneleri de dahil hepsi beğendiler.</p>

  <p class="Standard6" dir="ltr">— İşte burası! dediler hep birlikte.</p>

  <p class="Standard6" dir="ltr">Kayığı bir iskeleye çektiler, babaları atladı.</p>

  <p class="Standard6" dir="ltr">— İşte geldik. Burası bizim artık. Bundan sonra yaşayacağımız yer burası olacak!</p>

  <p class="Standard6" dir="ltr">— Bundan sonra mı? diye sordu Michael. Orada öyle durmuş olanı biteni anlamaya çalışıyordu. Peki roket nerede? Minnesota ne olacak?</p>

  <p class="Standard6" dir="ltr">— İşte, dedi baba ve küçük radyoyu Michael'in sarı kafasına dayadı: Dinle!</p>

  <p class="Standard6" dir="ltr">Michael dinledi.</p>

  <p class="Standard6" dir="ltr">— Hiçbir şey yok, dedi.</p>

  <p class="Standard6" dir="ltr">— Evet doğru hiçbir şey yok. Hiçbir şey. Bundan sonra ne roket var, ne Minneapolis. Dünya bile yok. Artık hiçbir şey yok eskiden kalan...</p>

  <p class="Standard6" dir="ltr">Michael duyduklarına önce şaşırdı sonra da küçük bir çocuk gibi ağlamaya başladı.</p>

  <p class="Standard6" dir="ltr">— Bir dakika, dedi babası. Sana buna karşılık bir şey daha vermek istiyorum Mike.</p>

  <p class="Standard6" dir="ltr">— Nedir, dedi Michael gözyaşlarını tutmaya çalışarak.</p>

  <p class="Standard6" dir="ltr">— Sana burayı, bu kenti veriyorum. Senin olsun.</p>

  <p class="Standard6" dir="ltr">— Benim mi?</p>

  <p class="Standard6" dir="ltr">— Evet, senin, Robert'ın ve Timothy'nin. Üçünüzün. Kendi malınız...</p>

  <p class="Standard6" dir="ltr">Tam o sırada Timothy kayıktan atladı!</p>

  <p class="Standard6" dir="ltr">— Şuraya bakın çocuklar, bizim, bizim! Ne güzel. Hepsi bizim!</p>

  <p class="Standard6" dir="ltr">Baba, başlattığı oyunu bilerek, gayet iyi sürdürüyordu. Oysa bir kenara çekilip doya doya ağlamayı ne kadar isterdi... Ama şimdi oyunu sürdürmesi gerekiyordu.</p>

  <p class="Standard6" dir="ltr">Mike, Robert ile birlikte kayıktan atladılar ve inmesi için annelerine yardım ettiler.</p>

  <p class="Standard6" dir="ltr">— Kız kardeşinize dikkat edin, dedi babaları ama bununla ne demek istediğini o sıra kimse anlayamadı.</p>

  <p class="Standard6" dir="ltr">Hızla büyük pembe taşlı evlerin bulunduğu kente doğru yürüdüler. Birbirleriyle fısıltı ile konuşuyorlardı. Nedense bu ölü kentler insanlara fısıltıyla konuşma duygusu veriyordu hep.</p>

  <p class="Standard6" dir="ltr">Babaları «Beş güne kadar» diye söze başladı yavaşça. «Roketimizin bulunduğu yere tekrar gideceğim, orada yıkıntılar arasındaki yiyeceklerden toplayıp buraya getireceğim. Bu arada Bert Edwards, karısı ve kızlarını arayacağım.»</p>

  <p class="Standard6" dir="ltr">— Kızları mı? diye sordu Timothy. Kaç kişi?</p>

  <p class="Standard6" dir="ltr">— Dört kızı var.</p>

  <p class="Standard6" dir="ltr">— Sanırım bu ileride sorun yaratacak, dedi anneleri yavaşça.</p>

  <p class="Standard6" dir="ltr">— Kızlar! dedi Michael.</p>

  <p class="Standard6" dir="ltr">— Onlar da bir roketle mi geliyorlar buraya?</p>

  <p class="Standard6" dir="ltr">— Evet. Eğer yapabilirlerse. Aile roketleri Ay için yapılmıştır. Onlarla Mars'a kadar gelebilmek çok zordur. Biz bunu başardığımız için şanslı sayılırız.</p>

  <p class="Standard6" dir="ltr">— Roketi nereden buldun baba? dedi Timothy fısıltıyla. Kardeşleri koşarak uzaklaşmıştı.</p>

  <p class="Standard6" dir="ltr">— Sakladım onu Tim. Uzun süre, belki de yirmi yıl onu kullanmadım. Sanırım onu savaş nedeniyle hükümete vermem gerekiyordu ama Mars'ı, Mars'a gelmeyi düşündüğüm için...</p>

  <p class="Standard6" dir="ltr">— Piknik için değil mi?</p>

  <p class="Standard6" dir="ltr">— Evet! Bu sır seninle benim aramda kalsın. Dünya' da her şeyin bittiğini gördüğümde, ki bunun için son dakikaya kadar bekledim, onu gizlediğim yerden çıkardım. Bert Edwards'in da gizlenmiş bir gemisi olacak. Buraya ayrı ayrı gelmenin daha iyi olacağını düşündük. Eğer bizi vurmaya kalkarlarsa tümümüz yok olmayalım diye düşündük.</p>

  <p class="Standard6" dir="ltr">— Roketi neden havaya uçurdun?</p>

  <p class="Standard6" dir="ltr">— Böylece geriye dönme ihtimalimizi ortadan kaldırdım oğlum. Ve eğer o kötü savaşçı adamlar Mars'a gelirlerse roketimizden ötürü bizi bulamasınlar diye.</p>

  <p class="Standard6" dir="ltr">— Bu nedenle mi devamlı yukarı bakıyorsun?</p>

  <p class="Standard6" dir="ltr">— Evet, belki aptalca bir şey. Ama bizi izlemeyeceklerdir. Bizi izlemelerinin de bir nedeni yok. Ayrıca Dünya' dan kaçarken çok dikkatli davrandım.</p>

  <p class="Standard6" dir="ltr">Michael koşarak geldi:</p>

  <p class="Standard6" dir="ltr">— Bu gerçekten bizim kentimiz mi babacığım?</p>

  <p class="Standard6" dir="ltr">— Şu bütün gezegen bizim oğlum. Şu bütün gezegen.</p>

  <p class="Standard6" dir="ltr">Hepsi birden orada durup koskocaman bir dünyaya sahip olmanın ne demek olduğunu anlamaya ve bunun tadını çıkarmaya çalıştılar.</p>

  <p class="Standard6" dir="ltr">Gece çabucak bastırdı. Baba onları havuzlu çeşmenin yakınına bırakarak kayığa bindi ve elinde bir yığın kâğıtla geriye döndü.</p>

  <p class="Standard6" dir="ltr">Kâğıtları orta yere koydu ve onları ateşe verdi. Timothy kâğıtlardaki harflerin birer birer yanarak yok olmasını ilgiyle izliyordu. Kâğıtların üzerinde şu sözcüklere rastlanıyordu yer yer:</p>

  <p class="Standard6" dir="ltr">DEVLET SENETLERİ: İş Grafiği, 1999; Dinsel Önyargılar: Bir Makale; Lojistik Bilimi, Pan Amerikan Birli-ği'nin Sorunları, 3 Temmuz 1998 için Stok Raporları, Savaş Günlüğü...</p>

  <p class="Standard6" dir="ltr">Baba kâğıtları birer birer ateşe atarken çömeldi ve yavaş bir sesle:</p>

  <p class="Standard6" dir="ltr">— Dinleyin çocuklar, diye söze başladı. Anlatacaklarımın tümünü anlamayabileceğinizi biliyorum. Ama yine de anlatmaya çalışacağım. Ne kaparsanız bu yeter diye düşünüyorum.</p>

  <p class="Standard6" dir="ltr">Ateşe bir kâğıt daha attı:</p>

  <p class="Standard6" dir="ltr">— Şu anda Dünya'yı hayattan mahrum eden bir yaşayış yolunu, bir hayat biçimini yakıyorum şimdi. Eğer kötü bir politikacı gibi konuşursam beni bağışlayın. Ben, her şeyden önce bir devlet görevlisiydim. Namusluydum, bu nedenle de benden nefret ettiler. Dünyadaki hayat hiçbir zaman işlerin çok iyi olması yönünde düzenlenmek istenmedi. Çok iyi şeylerin yerleşmesine izin vermediler. Bilim bizim çok çok önümüzde gitmeye başladı. Çocuklar; silahlar, roketler ve makine cinsinden aletlerle oynatılarak mekanik bir vahşiliğe yönlendirildiler. Makinelerin kullanılmasını öğretmek yerine yalnızca makineleri öğrettiler. Ve tüm insanlar kendilerini böyle vahşi bir koşullandırılmanın içinde buldular. Sonunda çıkan küçük küçük savaşlar giderek büyüdü, büyüdü ve sonunda Dünyayı öldürdü. İşte susan radyo bu demektir. İşte bu nedenle oradan kaçtık. Biz şanslıyız. Artık roketimiz de yok. Bunun basit bir balık avlanma gezisi olmadığını size söylemem gerekiyor. Dünya artık yok, gitti. Gezegenlerarası yolculuklar artık asırlarca olmayacak, belki de asla. Ye size söylediğim hayat biçimi yanlış olduğunu böylece kendi kendini yok ederek kanıtlamış oldu. Sizler gençsiniz. Her gün bunları tekrar tekrar anlatmaya hazırım ,yeter ki kabul edin tüm bu olanları.</p>

  <p class="Standard6" dir="ltr">Durdu, ateşe bir kâğıt daha atmak üzere eğildi.</p>

  <p class="Standard6" dir="ltr">— Şimdi burada yalnızız. Biz ve birkaç güne kadar buraya inecek olanlarla birlikte bir avucuz. Bu ise tekrar başlamak için yeterli. En başa, Dünya'daki yaşamın en başına dönerek hayatı yeniden kurmak için yeterli.</p>

  <p class="Standard6" dir="ltr">Ateş, atılan kâğıtları yutuyordu, böylece Dünya'nın bütün yasaları, kuralları, inançları teker teker yanıp gidiyordu. Biraz sonra bir esinti alıp bu külleri uzaklara, çok uzaklara götürecekti. Son bir kâğıt kalıncaya kadar babası hepsini attı.</p>

  <p class="Standard6" dir="ltr">Timothy son kalan kâğıda baktı. Bu Dünya'nın bir ha-ritasıydı. Onu da ateşe attılar. Babaları :</p>

  <p class="Standard6" dir="ltr">— Şimdi size Marslıları göstereceğim, dedi. Hepiniz benimle gelin. Haydi Alice.</p>

  <p class="Standard6" dir="ltr">Karısını kolundan tuttu. Michael yüksek sesle ağlıyordu. Babası onu kucağına aldı ve böylece hep birlikte kanalın bulunduğu yere doğru yürümeye başladılar.</p>

  <p class="Standard6" dir="ltr">İşte kanal. Yarın ya da birkaç gün sonra onların gelecekteki karıları, anne ve babalarıyla birlikte bu kanaldan gelerek onların arasına katılacaktı.</p>

  <p class="Standard6" dir="ltr">Gece iyice bastırmıştı. Gökyüzünde yıldızlar pırıl pırıl göz kırpıyorlardı. Fakat Timothy çok dikkatle aradığı halde Dünya'yı bulamadı orada. Bu düşünülmesi gereken bir şeydi.</p>

  <p class="Standard6" dir="ltr">Yürüdükleri sırada yanlarından bir kuş öterek geçti. Baba şöyle dedi:</p>

  <p class="Standard6" dir="ltr">— Anneniz ve ben sizlerin eğitimini vermeye çalışacağız. Belki de başaramayabiliriz, ama sanmıyorum. Bu geziyi biz yıllar öncesinden planladık, daha sizler doğmadan önce. Eğer bir savaş olmasaydı bile yine de Mars'a gelmeyi planlamıştık; sanırım kendi yaşayışımızı düzenlemek ve istediğimiz biçimi verebilmek için. Böylece Dünya uygarlığının Mars'ı zehirlemesine de izin vermeyecektik. Tabii...</p>

  <p class="Standard6" dir="ltr">Kanala gelmişlerdi. Uzun, soğuk ve sakin bir çizgi gibi uzanan kanal gece tam bir ayna gibi yansıtıcı görünümdeydi.</p>

  <p class="Standard6" dir="ltr">— Hep bir Marslı görmek isterdim, dedi Michael. Hani neredeler baba? Söz vermiştin...</p>

  <p class="Standard6" dir="ltr">— İşte oradalar dedi baba. Omuzunda oturmakta olan Michael'e tam aşağıyı gösteriyordu.</p>

  <p class="Standard6" dir="ltr">Mars'tılar oradaydı. Timothy titremeye başladı.</p>

  <p class="Standard6" dir="ltr">Evet, işte Mars'lılar oradaydı, kanalda, suda yansıyan görüntüleriyle: Timothy, Michael, Robert, Anne ve Baba.</p>

  <p class="Standard6" dir="ltr">Marslılar bir süre sudaki görüntülerini seyrettikten sonra birbirlerine baktılar. Gülümsüyorlardı...</p>

  <p class="Standard6" dir="ltr"></p>

  <p class="Standard7" dir="ltr"><span class="calibre3">SON</span></p>
</body>
</html>
