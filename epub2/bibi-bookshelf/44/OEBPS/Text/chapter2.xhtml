<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title>Isaac Asimov _ Uzayın Bekçileri</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre" dir="ltr">
  <h2 class="calibre1" dir="ltr" id="toc1"><span class="calibre2">Şubat 1999 : YLLA</span></h2>

  <p class="Standard6" dir="ltr"></p>

  <p class="Standard6" dir="ltr">MARS'taki kuru denizin kıyısında, kristal sütunlarla süslü bir eve sahiptiler ve her sabah, Bayan K'nın kristal duvarlardan sarkan altın meyveleri yediğini, ya da kirleri yutan manyetik el süpürgesiyle evini temizlediğini ve aralıksız esen ılık rüzgârın yüzünü okşadığını görebilirdiniz. Isınan fosil denizinin durgunlaştığı ve avludaki asmaların kuruyup kaldığı, yakındaki Mars kasabasının sustuğu ve hiç kimsenin kapı önüne çıkmadığı öğle sonrası saatlerinde; hiyeroglifleri yeniden canlandıran metal bir kitabı, sanki harp çalar gibi parmaklarını dokundurarak okuyan Bay K'yı görebilirdiniz. Kitaba her vuruşunda, yumuşak ve antik bir ses; hani o kızıl buharların çıktığını, eski insanların metal böcekler ve elektrikli örümceklerle savaşlarında ortalığın toz dumana kardığını anlatan masallardaki gibi bir ses çıkıyordu.</p>

  <p class="Standard6" dir="ltr">Bay ve Bayan K, yirmi yıldır ölü denizin kıyısında yaşamaktaydılar. Onların ataları da, güneşe dönen ve yüzünü ondan ayıramayan günebakan çiçekleri gibi, on yüzyıldır aynı evde yaşamışlardı.</p>

  <p class="Standard6" dir="ltr">Bay ve Bayan K, yaşlı sayılmazlardı. Mars yerlilerinin hoş, kahverengi cildine, sarı metal gözlere, yumuşak müzikal bir sese sahiptiler. Eskiden, asmalardan bol miktarda yeşil şıralar elde ettikleri dönemlerde; kimyasal ısıyla resim yapmaktan, kanalda yüzmekten ve oturma odasında mavi fosfor portreler üzerine sabahlara dek konuşmaktan hoşlanırlardı.</p>

  <p class="Standard6" dir="ltr">Artık mutlu değildiler.</p>

  <p class="Standard6" dir="ltr">Bu sabah sütunlar arasında dikilen Bayan K, sarı bir mum gibi eriyen ve ufka doğru uzayıp giden çölün sıcak kumlarına kulak verdi.</p>

  <p class="Standard6" dir="ltr">Bir şeyler oluyordu.</p>

  <p class="Standard6" dir="ltr">Bekledi.</p>

  <p class="Standard6" dir="ltr">Ne olduğunu belki anlarım ve kumların üzerinde parlayan bu mucizeyi kavrarım düşüncesiyle başını Mars'ın mavi göğüne kaldırdı.</p>

  <p class="Standard6" dir="ltr">Olan bir şey yoktu.</p>

  <p class="Standard6" dir="ltr">Beklemekten yoruldu. işlemeli sütunlar arasından dumanlı havayı yararak süzüldü. O an kavurucu havayı serinleten ve tepesine düşen bir yağmur damlasıyla irkildi. Sıcak bir havada dereye girmiş gibiydi. Evin döşemeleri serin buharlarla parıldadı. Uzaktan, eski şarkılardan bıkıp usanmayan, parmaklarıyla durmaksızın kitabının üzerinde gezinen kocasının sesini duydu. Olduğu yerde kaldı. Düşünceleri geçmişe uzandı. Kocasının, bu inanılmaz kitaplara yaptığı gibi, küçük arpını alıp parmaklarını dokunduruşunu hatırladı.</p>

  <p class="Standard6" dir="ltr">Fakat hayır. Belli belirsiz, bağışlayan bir tavırla başını salladı. Göz kapakları altın gözleri üzerine yavaşça kapandı. Evlilik kısa bir gençlik dönemi sonunda, insanı yaşlı ve alışkanlıklarına bağlı bir duruma getiriyordu.</p>

  <p class="Standard6" dir="ltr">Sallanan koltuğuna oturdu, arkasına yaslandı ve gözlerini yumdu.</p>

  <p class="Standard6" dir="ltr">Bir düş gördü. Kahverengi parmakları kasıldı ve sanki boşluğu kavradı. Bir süre geçti. Ürpertiyle sıçradı. Kalktığında soluk soluğa kalmıştı.</p>

  <p class="Standard6" dir="ltr">Çevresine bakındı. Sanki oralarda birileri varmış gibiydi. Yanılmıştı, sütunlar arasında kimsecikler yoktu.</p>

  <p class="Standard6" dir="ltr">Üçgen kapıda kocası belirdi:</p>

  <p class="Standard6" dir="ltr">— Bana mı seslendin? diye sordu kızgın bir sesle.</p>

  <p class="Standard6" dir="ltr">— Hayır, diye bağırdı kadın.</p>

  <p class="Standard6" dir="ltr">— Senin sesini duyar gibi oldum.</p>

  <p class="Standard6" dir="ltr">— Benim mi?.. Bir süredir uyukluyordum. Üstelik bir de rüya gördüm.</p>

  <p class="Standard6" dir="ltr">— Bu saatte mi? Sen hiç böyle yapmazdın.</p>

  <p class="Standard6" dir="ltr">Kadın, gördüğü rüyadan allak bullak olmuş bir yüzle yerine oturdu.</p>

  <p class="Standard6" dir="ltr">— Ne garip, ne garip, diye mırıldandı. Ne garip bir rüya!</p>

  <p class="Standard6" dir="ltr">— Eh, dedi kocası. Bir an önce kitabının başına dönmek istiyordu açıkçası.</p>

  <p class="Standard6" dir="ltr">— Rüyamda bir adam gördüm.</p>

  <p class="Standard6" dir="ltr">— Bir erkek ha?..</p>

  <p class="Standard6" dir="ltr">— Uzun boylu biri. Bir metre seksen beş santim boyunda.</p>

  <p class="Standard6" dir="ltr">— Çok anlamsız; bir dev bu, biçimsiz bir dev!</p>

  <p class="Standard6" dir="ltr">— Her neyse -sözcükleri bulmaya çalışıyor gibiydi.-Uzun olmasına karşılık yine de göründü. Ve o -oh, benim sersemin biri olduğumu düşüneceksin ama- onun mavi gözleri vardı!</p>

  <p class="Standard6" dir="ltr">— Mavi göz ha! Tanrılarımız! diye bağırdı Bay K. Bir daha ne zaman rüya göreceksin? Saçları da siyahtı sanırım.</p>

  <p class="Standard6" dir="ltr">— Nasıl bildin? diye sordu kadın heyecanla.</p>

  <p class="Standard6" dir="ltr">— En olmayacak renkleri seçtim, diye omuz silkti adam.</p>

  <p class="Standard6" dir="ltr">— Peki, siyah olsun! diye bağırdı kadın. Ve o, çok beyaz bir cilde sahipti. Oh, hiç görülmemiş bir şeydi! Görülmedik biçimde giyinmişti. Gökyüzünden indi ve bana kibarca seslendi.</p>

  <p class="Standard6" dir="ltr">— Gökyüzünden mi çıktı? Ne saçma!..</p>

  <p class="Standard6" dir="ltr">— Güneşte parıldayan metal bir şeyin içinde geldi, dedi kadın. Gözlerini yumdu. Gökyüzünü gördüm rüyamda. Kıvılcımlar saçan madeni bir şey büyüdü büyüdü ve yavaşça yere düştü. Yuvarlak, yabancı bir nesne. Ve bu gümüşi nesnenin bir yanından bir kapı açıldı ve bu uzun boylu adam çıktı.</p>

  <p class="Standard6" dir="ltr">— Kendini koyvermeseydin böyle sersemce rüyalar görmezdin.</p>

  <p class="Standard6" dir="ltr">— Üstelik ondan hoşlandım, dedi kadın arkasına yaslanarak. Böyle bir rüyanın beni etkileyeceğini hiç düşünemezdim. Siyah saç, mavi göz ve beyaz cilt! Ne garip bir adamdı. Üstelik oldukça yakışıklı...</p>

  <p class="Standard6" dir="ltr">— Arzulu bir düşünce! diye homurdandı adam.</p>

  <p class="Standard6" dir="ltr">— Çok acımasızsın. O anlamda düşünmedim. Tanı uyandığım sırada düşünceme girdi. Tam bir rüya da denemez buna. Öyle umulmadık ve bambaşka bir şeydi ki; bana baktı ve 'Gemimle üçüncü gezegenden geldim. Adını Nathaniel York', dedi...</p>

  <p class="Standard6" dir="ltr">— Aptalca bir ad. Böyle bir ad olamaz, diye karşı çıktı kocası.</p>

  <p class="Standard6" dir="ltr">— Kuşkusuz aptalca, çünkü bu bir rüyaydı, diye açıkladı kadın. Ve dedi ki; Bu, uzaya yapılan ilk yolculuk. Gemimizde yalnızca iki kişiyiz. Ben ve arkadaşım Bert.</p>

  <p class="Standard6" dir="ltr">— Al bakalım, aptalca bir ad daha.</p>

  <p class="Standard6" dir="ltr">— Sonra dedi ki, 'Dünya üzerindeki bir kentteniz; Dünya, bizim gezegenimizin adıdır.' Dedikleri bunlar. 'Dünya' onun söylediği ad. Ve yabancı bir dil kullandı. Nasılsa anladım onu. Aklımla, telepatiyle sanırım.</p>

  <p class="Standard6" dir="ltr">Adam dönüp uzaklaştı. Kadın ardından seslendi:</p>

  <p class="Standard6" dir="ltr">— Yll! (Adam döndü) Merak etmiyor musun? Eğer, şey, eğer üçüncü gezegende insanlar varsa?</p>

  <p class="Standard6" dir="ltr">— Üçüncü gezegende hayat olasılığı yoktur, diye açıkladı adam sabırla. Bilim adamlarımız, üçüncü gezegenin atmosferinde çok miktarda oksijen olduğunu söylemişlerdi.</p>

  <p class="Standard6" dir="ltr">— Fakat, eğer hayat varsa ne büyüleyici bir şey olur, değil mi? Ve bir tür gemiyle uzay yolculuğu yapıyorlarsa?..</p>

  <p class="Standard6" dir="ltr">— Böylesine duygusal ve aşırı şeylerden ne kadar nefret ettiğimi bilirsin. Haydi işimize bakalım.</p>

  <p class="Standard6" dir="ltr">Kadın, yağmur damlalarının fısıltısına karışan bir sesle şarkıya başladığında günün geç saatleriydi. Üst üste şarkılar söyledi.</p>

  <p class="Standard6" dir="ltr">Ateş masaya doğru yürüyen adam sonunda patladı :</p>

  <p class="Standard6" dir="ltr">— Nedir o şarkı?</p>

  <p class="Standard6" dir="ltr">— Biliniyorum, dedi kadın irkilerek. Şaşkınlıktan elini ağzına götürdü.</p>

  <p class="Standard6" dir="ltr">Güneş batıyordu. Azalan ışıkla birlikte ev, dev bir çiçek gibi içine kapanıyordu. Sütunlar arasından hafif bir esinti belirdi. Gümüş lavların yandığı ateş masa fokurdadı. Kulağına bir şeyler fısıldayan rüzgâr, kadının koyu kızıl saçlarını dağıttı. Deniz yatağının buğulu sonsuzluğuna bakarak daldı. Hüzünlü sarı gözleri bir şeyleri hatırlıyor gibiydi. «Sevgimi iç yalnızca eski gözlerinle / Ve gözlerimle değiştir onları.» Yumuşak ve duygulu bir sesle şarkıya başladı. «Ya da bardağa bir öpücük bırak / Ve şarabı aramayayım.» Elleri rüzgârda hafifçe sallanıyor ve dudakları kapalı olarak söylüyordu. Gözlerini yumdu. Şarkısını bitirdi.</p>

  <p class="Standard6" dir="ltr">Çok, ama çok güzeldi.</p>

  <p class="Standard6" dir="ltr">— Hiç duyulmamış bir şarkı. Sen mi besteledin? diye sordu kocası.</p>

  <p class="Standard6" dir="ltr">— Hayır. Evet. Hayır, gerçekten bilmiyorum! (Ne diyeceğini bilemedi) Sözlerinin anlamını bile bilmiyorum, bir başka dilden bunlar.</p>

  <p class="Standard6" dir="ltr">— Ne dili?</p>

  <p class="Standard6" dir="ltr">Ağır ağır kaynayan lavın içine yavaşça bir et parçasını bıraktı. «Bilmiyorum». Bir süre sonra eti çekti, pişmişti, bir tabak içinde kocasına sundu. «Yaptığım, sanırım aptalca bir şeydi. Niye yaptım bilmiyorum.»</p>

  <p class="Standard6" dir="ltr">Adam bir şey söylemedi. Fokurdayan ateş havuzunu seyretti. Güneş batmıştı. Karanlık, ağır ağır akan siyah bir şarap gibi odayı, sütunları ve onları çevreledi. Bundan kurtulan, yalnızca gümüş lavın akkoruydu.</p>

  <p class="Standard6" dir="ltr">Kadın, ağzını açmaksızın, yine o garip şarkıyı söyledi.</p>

  <p class="Standard6" dir="ltr">Adanı, birdenbire oturduğu koltuktan fırladı ve odayı terk etti.</p>

  <p class="Standard6" dir="ltr">Adam dönüp geldiğinde karısına baktı ve esneyerek: «Haydi alev kuşları alıp kasabadaki eğlenceye gidelim,» diye bir öneride bulundu.</p>

  <p class="Standard6" dir="ltr">— Sen pek hoşlanmazsın öyle şeylerden, dedi kadın, iyisin değil mi?</p>

  <p class="Standard6" dir="ltr">— Niye öyle garip karşıladın?</p>

  <p class="Standard6" dir="ltr">— Altı aydır bir eğlenceye gittiğimiz yoktu da...</p>

  <p class="Standard6" dir="ltr">— Değişiklik olur diye düşündüm.</p>

  <p class="Standard6" dir="ltr">— Birdenbire coştun, dedi kadın.</p>

  <p class="Standard6" dir="ltr">— Böyle konuşma, diye hırçınca karşılık verdi adam. Gitmek istiyor musun, istemiyor musun?</p>

  <p class="Standard6" dir="ltr">Kadın karanlık çöle baktı. Çifte beyaz ay doğuyordu. Ayaklarından doğru bir serinlik duydu. Titremeye başladı. Oracığa uzanmayı çok istedi. Bir daha ortaya çıkmayan, fakat çıkması gereken o garip şey yeniden ortaya çıkasıya, oracıkta sessizce beklemek isterdi. Şarkıyı güçlükle aklından kovdu.</p>

  <p class="Standard6" dir="ltr">— Ben...</p>

  <p class="Standard6" dir="ltr">— Evet sen, diye üsteledi adam. Devam et!</p>

  <p class="Standard6" dir="ltr">— Yorgunum, dedi kadın. Başka bir gece.</p>

  <p class="Standard6" dir="ltr">— Senin kovuğun burası. (Kadına küçük bir şişe verdi) Aylardır hiçbir yere gitmedik.</p>

  <p class="Standard6" dir="ltr">— Senin dışında. Sen haftada iki kez Xi City'ye gidiyorsun. Kocasına bakmadan konuşmuştu.</p>

  <p class="Standard6" dir="ltr">— İş için, dedi adam.</p>

  <p class="Standard6" dir="ltr">— Hıh, dedi kadın fısıltıyla.</p>

  <p class="Standard6" dir="ltr">Küçük şişeden akıtılan sıvı mavi bir buhara dönüştü ve kadının boyun çevresini sardı. Kadın titredi.</p>

  <p class="Standard6" dir="ltr">Alev kuşlar hazırdı. Soğuk, pürüzsüz kumların üzerinde akkorlaşan kömür yataklarını andırıyorlardı. Gece rüzgârıyla şişen beyaz kubbe, bin yeşil şeritle kuşlara bağlandı.</p>

  <p class="Standard6" dir="ltr">Ylla yerine olurdu ve arkasına yaslandı. Kocasının bir sözüyle kuşlar fırladı. Işıklar saçarak göğün karanlığına daldılar. Şeritler gerildi ve kubbe havalandı. Kumlar altlarından kaydı. Mavi tepeler birer birer aşıldıkça; sütun sağanakları, tutsak çiçekleri, şarkı söyleyen kitapları ve fısıldayan derecikleriyle evleri geride kaldı. Kadın kocasına bakmadı. Daha da yükselmeleri için kuşlara bağırdığını duydu. On bin kıvılcım gibi, cenneti süsleyen sarılı kırmızılı sayısız donanma fişekleri gibi, bir çiçeğin taç yaprakları gibiydi küreyi çeken kuşların görünümü. Kadın ıssızlığa, satranç taşları gibi dizilmiş kentlere ya da boşlukla dolu kanallara bakmadı. Ayın bir yansısı gibi, bir meşale gibi kuru ırmaklar ve kuru göllerin üzerinden uçtular.</p>

  <p class="Standard6" dir="ltr">Kadın yalnızca gökyüzüne bakıyordu. Sessizliği kocası bozdu. Kadın gökyüzünden alamadı kendini.</p>

  <p class="Standard6" dir="ltr">— Ne dediğimi duydun mu?</p>

  <p class="Standard6" dir="ltr">— Ne?..</p>

  <p class="Standard6" dir="ltr">Adam derin bir iç geçirdi:</p>

  <p class="Standard6" dir="ltr">— Kulağını bana ver.</p>

  <p class="Standard6" dir="ltr">— Düşünüyordum.</p>

  <p class="Standard6" dir="ltr">— Aşık olduğunu sanmıyorum, ama bu gece hep gök-yüzüyle ilgilendin.</p>

  <p class="Standard6" dir="ltr">— Gökyüzü çok güzel.</p>

  <p class="Standard6" dir="ltr">— Diyordum ki, diye sürdürdü kocası yumuşak bir sesle. Bu gece Hulle'yi çağırsak iyi olurdu. Bizim Mavi Dağlar'da şöyle bir hafta geçirirdik. Ne dersin?</p>

  <p class="Standard6" dir="ltr">— Mavi Dağlar!., diye söylenen kadın kubbenin kenarını bir eliyle tutmuş, hafifçe kocasına dönmüştü.</p>

  <p class="Standard6" dir="ltr">— Oh, yalnızca bir öneriydi.</p>

  <p class="Standard6" dir="ltr">— Ne zaman gitmeyi düşünürdün? diye sordu kadın.</p>

  <p class="Standard6" dir="ltr">— Yarın sabah yola çıkmayı düşündüm, diye kayıtsızca konuştu adam.</p>

  <p class="Standard6" dir="ltr">— Fakat yıllardır hiç bu kadar erken gitmedik!</p>

  <p class="Standard6" dir="ltr">— Fena mı, bu başlangıç olur. (Gülümsedi) Uzaklaşmamız iyi olur. Biraz huzur ve sessizlik. Bir şey demeyecek misin? Gideceğiz değil mi?</p>

  <p class="Standard6" dir="ltr">Kadın soluk aldı, durdu ve ardından kısaca cevapladı:</p>

  <p class="Standard6" dir="ltr">— Hayır!</p>

  <p class="Standard6" dir="ltr">— Ne?..</p>

  <p class="Standard6" dir="ltr">Adamın bağırışı kuşları ürküttü. Kubbe birdenbire hızla çekildi.</p>

  <p class="Standard6" dir="ltr">— Hayır, dedi kadın kararlı bir sesle. Gitmeyeceğim.</p>

  <p class="Standard6" dir="ltr">Adam kadına baktı. ikisi de bir tek söz etmedi. Kadın başını çevirdi. Rüzgârı yarıp giden binlerce meşale gibi, kuşlar uçuşlarını sürdürdüler...</p>

  <p class="Standard6" dir="ltr"></p>

  <p class="Standard7" dir="ltr">***</p>

  <p class="Standard6" dir="ltr"></p>

  <p class="Standard6" dir="ltr">Gün doğuyordu. Kristal sütunlara doğru sisleri delip giderken başını Ylla yaslayan kadın uyuyordu. Bütün gece döşemeye uzanıp kendini dinleyen kadın, duvarlardan süzülen buharın yumuşak yüzeyinde yüzmüştü. Bütün gece bu sessiz ırmakta uyumuş, gürültüsüz bir akıntıya kapılmış bir kayık içinde sanmıştı kendini. Uyanmanın eşiğine geldiğinde duman dağılmış, sisler azalmıştı.</p>

  <p class="Standard6" dir="ltr">Kadın gözlerini açtı.</p>

  <p class="Standard6" dir="ltr">Kocası başucunda duruyordu. Saatlerdir orada öylece beklemiş gibiydi. Nedenini bilemiyordu ama, kadın kocasının yüzüne bakamamıştı.</p>

  <p class="Standard6" dir="ltr">— Yine bir rüya görmüş olmalısın! dedi adam. Yüksek sesle bağırdın ve beni uyarıp durdun. Gerçekten bir doktora görünmen gerektiğini düşünüyorum.</p>

  <p class="Standard6" dir="ltr">— Olur, görüneyim.</p>

  <p class="Standard6" dir="ltr">— Uykunda bir sürü şey anlattın!</p>

  <p class="Standard6" dir="ltr">— Anlattım mı? dedi kadın ürküntüyle.</p>

  <p class="Standard6" dir="ltr">Şafak vakti hava serindi. Kadının uzandığı yere hafiften bir ışık süzüldü.</p>

  <p class="Standard6" dir="ltr">— Neydi gördüğün rüya?</p>

  <p class="Standard6" dir="ltr">Hatırlayabilmek için bir süre düşünmek zorunda kaldı kadın.</p>

  <p class="Standard6" dir="ltr">— Gemi yine gökyüzünden geldi. Karaya indi ve uzun boylu adam dışarı çıktı ve bana seslendi. Şakalar yaptı, güldü ve... çok hoştu.</p>

  <p class="Standard6" dir="ltr">Bay K bir sütuna dokundu. Ilık su kaynağı canlandı, buharlaştı ve odadaki soğuk kırıldı. Bay K.'nın yüzü duygusuzdu.</p>

  <p class="Standard6" dir="ltr">— Ve sonra, diye sürdürdü kadın. Bu adam, ki garip adının Nathaniel York olduğunu söylemişti, çok güzelsin dedi bana ve... ve beni öptü.</p>

  <p class="Standard6" dir="ltr">— Ha! diye bağırdı adam elinde olmadan. Hırsla başını çevirdi, çenesi titriyordu.</p>

  <p class="Standard6" dir="ltr">— Ama yalnızca bir rüya... Kadın kocasını avutmak çabasındaydı.</p>

  <p class="Standard6" dir="ltr">— Anlamsız, kadınca rüyalarını kendine sakla.</p>

  <p class="Standard6" dir="ltr">Kadın yerinden kalkıp hafifçe gülümsedi:</p>

  <p class="Standard6" dir="ltr">— Bir çocuk gibi davranıyorsun. Rüyalarımın çoğu benim uydurmam, diye itirafta bulundu.</p>

  <p class="Standard6" dir="ltr">— Peki ama neden, neden?</p>

  <p class="Standard6" dir="ltr">— Yll, çok kötü huylusun.</p>

  <p class="Standard6" dir="ltr">— Anlat bana! diye üsteledi adam. Benden bir şeyler gizleyemezsin! Kadının tepesine dikildi. Yüzü kararmıştı.</p>

  <p class="Standard6" dir="ltr">— Seni hiç böyle görmemiştim, diye serzenerek karşılık verdi kadın. Bütün olay, bu Nathaniel York'un bana anlattıkları. Evet, beni gemisine bindirip, onunla birlikte gökyüzüne çıkacağımızı, beni gezegenine götüreceğini söyledi. Gerçekten tam anlamıyla saçma şeyler bunlar...</p>

  <p class="Standard6" dir="ltr">— Evet, saçma! diye yeniden bağırdı adam. Ah duyabilseydin, ona yaltaklanırken, onunla konuşurken, birlikle şarkılar söylerken, gece boyunca kendini dinleyebilseydin. Oh, Tanrılarımız!..</p>

  <p class="Standard6" dir="ltr">— Yll!..</p>

  <p class="Standard6" dir="ltr">— Ne zaman indi buraya? 0 tanrının cezası gemisiyle nereden geliyor?</p>

  <p class="Standard6" dir="ltr">— Yll, yavaş konuş!..</p>

  <p class="Standard6" dir="ltr">— Sesimin Tanrılar cezasını versin! (Kadına doğru eğildi) Ve bu rüyada (kadının bileğini kavradı) o gemi Yeşil Vadi'de karaya indi, öyle değil mi? Cevap ver bana!</p>

  <p class="Standard6" dir="ltr">— Niçin, şey, evet...</p>

  <p class="Standard6" dir="ltr">— Ve o, öğleden sonra karaya çıktı, değil mi?</p>

  <p class="Standard6" dir="ltr">— Evet, evet, sanırım öyle, evet, fakat yalnızca bir rüya!</p>

  <p class="Standard6" dir="ltr">— Peki (kadının kolunu bıraktı) Güzel. Çok doğru sözlüsün! Uykuda söylediğin her sözü duydum. Vadiyi ve zamanını söyledin...</p>

  <p class="Standard6" dir="ltr">Soluğu tıkandı. Şimşek çakmasından gözleri kamaşmış bir adam gibi dolandı sütunlar arasında. Bir süre geçti. Karısının yanma gitti.</p>

  <p class="Standard6" dir="ltr">— Ylla, diye fısıldadı.</p>

  <p class="Standard6" dir="ltr">— İyiyim, diye mırıldandı kadın.</p>

  <p class="Standard6" dir="ltr">— Ama rahatsızsın.</p>

  <p class="Standard6" dir="ltr">— Hayır!</p>

  <p class="Standard6" dir="ltr">— Çok çocukçaydı. Bağışla beni sevgilim. (Karısına hafifçe dokundu) Üzgünüm. Çalışmak için de geç oldu. Biraz uzanacağım...</p>

  <p class="Standard6" dir="ltr">— Çok heyecanlandın.</p>

  <p class="Standard6" dir="ltr">— Ama şimdi iyiyim. (Derin bir soluk alıp verdi) Unutalım bunu. Ha, bana bak, dün Uel ile ilgili bir espri duydum. Sen kahvaltıyı hazırlarken anlatırım. Bu olaydan da hiç söz etmeyiz.</p>

  <p class="Standard6" dir="ltr">— Fakat bu yalnızca bir rüyaydı.</p>

  <p class="Standard6" dir="ltr">— Kuşkusuz!.. (Karısının yanağım öptü) Kuşkusuz bir rüyaydı...</p>

  <p class="Standard6" dir="ltr">Güneş yükseldi. Ortalık ısındı ve tepeler ışığa boğuldu.</p>

  <p class="Standard6" dir="ltr">— Kasabaya inmiyor musun? diye sordu Ylla.</p>

  <p class="Standard6" dir="ltr">— Kasabaya mı?..</p>

  <p class="Standard6" dir="ltr">— Böyle günlerde hep giderdin de...</p>

  <p class="Standard6" dir="ltr">Adam elindeki kitabı kapattı:</p>

  <p class="Standard6" dir="ltr">— Hayır. Çok sıcak ve üstelik de çok geç.</p>

  <p class="Standard6" dir="ltr">İşlerini bitiren kadın kapıya doğru yöneldi:</p>

  <p class="Standard6" dir="ltr">— Şey, kısa sürede dönerim.</p>

  <p class="Standard6" dir="ltr">— Dur bir dakika! Nereye gidiyorsun ?</p>

  <p class="Standard6" dir="ltr">Kadın kapıya varmıştı bile:</p>

  <p class="Standard6" dir="ltr">— Pao'nun oraya. Beni çağırmış.</p>

  <p class="Standard6" dir="ltr">— Bugün mü?</p>

  <p class="Standard6" dir="ltr">— Uzun zamandır görmemiştim onu. Ne kadarcık bir yol ki.</p>

  <p class="Standard6" dir="ltr">— Yeşil Vadi'den geçerek, değil mi?</p>

  <p class="Standard6" dir="ltr">— Evet, yürüyerek, uzak sayılmaz, düşündüm ki... Telaşlıydı.</p>

  <p class="Standard6" dir="ltr">— Üzgünüm. Gerçekten çok üzgünüm, dedi adam. (Kaygılı bir yüz ifadesiyle karısına doğru koştu) Unutmuşum. Bugün öğleden sonrası için Dr. Nlle'yi çağırmıştım.</p>

  <p class="Standard6" dir="ltr">Kadın bir adım attı:</p>

  <p class="Standard6" dir="ltr">— Dr. Nlle'yi mi?..</p>

  <p class="Standard6" dir="ltr">Adam karısını kolundan yakaladı, içeriye çekti:</p>

  <p class="Standard6" dir="ltr">— Evet.</p>

  <p class="Standard6" dir="ltr">— İyi ama, Pao...</p>

  <p class="Standard6" dir="ltr">— Pao bekleyebilir, Ylla. Nlle'yi ağırlamalıyız!</p>

  <p class="Standard6" dir="ltr">— Çok sürmez. Hemen dönerim.</p>

  <p class="Standard6" dir="ltr">— Hayır, Ylla.</p>

  <p class="Standard6" dir="ltr">— Hayır mı?</p>

  <p class="Standard6" dir="ltr">Adam başını salladı:</p>

  <p class="Standard6" dir="ltr">— Hayır. Üstelik, Pao'nun yolu hiç de kısa bir yol değil. Bütün yollar Yeşil Vadi'den geçer ve sonra büyük kanalı aşarak aşağı inersin, değil mi? Ve hava, çok sıcak olacak. Hem Dr. Nlle seni gördüğüne sevinecektir. Tamam mı?</p>

  <p class="Standard6" dir="ltr">Kadın bir şey söylemedi. Kurtulup kaçmak istedi. Avazı çıktığı kadar bağırmak geldi içinden. Yine de bütün yapabildiği, bir koltuğa çöküp parmaklarıyla oynamak olabildi. Tuzağa düşmüştü.</p>

  <p class="Standard6" dir="ltr">— Ylla, dedi adam mırıldanır gibi bir sesle. Burada kalacaksın değil mi?</p>

  <p class="Standard6" dir="ltr">Bir süre geçti.</p>

  <p class="Standard6" dir="ltr">— Evet, dedi kadın.</p>

  <p class="Standard6" dir="ltr">— Bütün öğleden sonra mı?</p>

  <p class="Standard6" dir="ltr">Kadının sesi buz gibiydi:</p>

  <p class="Standard6" dir="ltr">— Evet, bütün öğleden sonra.</p>

  <p class="Standard6" dir="ltr">Gün bitti. Dr. Nlle görünmemişti. Ylla'nın kocası hiç de şaşırmışa benzemiyordu. Küçük odaya girdi. Ucunda bir körüğü bulunan boruya benzer bir silah çıkardı. Başına gümüşten yapılmış bir maske geçirdi. Duygularım gizleyen bu maske yanaklarını, çenesini ve kaşlarını örtüyordu. Silahını sakınarak ellerine aldı. Silahtan, böcek vızıltısını andıran sürekli sesler geliyordu. Tetiğine dokunulduğunda büyük bir gürültüyle altın arılar fırlatan bir silahtı bu. Soktular mı cansız yere düşüren korkunç, zehirli altın arılar...</p>

  <p class="Standard6" dir="ltr">— Nereye gidiyorsun? diye sordu kadın.</p>

  <p class="Standard6" dir="ltr">— Ne? (Körüğe, körükten yayılan berbat vızıltıya kulak verdi) Dr. Nlle gecikti. Beklemeye mahkûm oldum. Biraz avlanmaya çıkıyorum. Döneceğim. Buradasın, değil mi?</p>

  <p class="Standard6" dir="ltr">— Evet.</p>

  <p class="Standard6" dir="ltr">— Ve Dr. Nlle'ye döneceğimi söyle. Avlanır avlanmaz!</p>

  <p class="Standard6" dir="ltr">Üçgen kapı kapandı. Ayak sesleri uzaklaştı.</p>

  <p class="Standard6" dir="ltr">Kadın, kocası uzaklaşıncaya değin ardından baktı. Sonra manyetik süpürgesini alıp temizliğe girişti. Kristal dallardan taze meyveler kopardı. İşlerini çarçabuk bitirdi. Bir duygu ırmağına daldı. Kendini, kristal sütunlar arasından göğe bakıp, anılar canlandıran şarkılar söylerken yakaladı.</p>

  <p class="Standard6" dir="ltr">Soluğunu tuttu ve orada öylece dikilip bekledi.</p>

  <p class="Standard6" dir="ltr">Yaklaşıyordu.</p>

  <p class="Standard6" dir="ltr">Her an olabilirdi.</p>

  <p class="Standard6" dir="ltr">Gök gürültüsünü andıran o sesleri ilk duyduğu gündeki gibiydi. Bekleyişle sarmalanmış bir sessizlik vardı ve ardından gölgeler, buharlar...</p>

  <p class="Standard6" dir="ltr">Ve ardından beklenen fırtına. Şimşek çakar ve karanlığı vurup düşürür. Bu hep böyle olur. Karanlığın sesi yenilir.</p>

  <p class="Standard6" dir="ltr">Yine öyleydi... Fırtına arttı. Yıldırım bekleniyordu. Oysa gökyüzü açıktı ve bir tek bulut yoktu.</p>

  <p class="Standard6" dir="ltr">Ylla yazlık eve doğru yöneldi. Bir anda bir yıldırım çakacaklı gökte; gök gürleyecekti o an, bir duman, bir sessizlik, patikada ayak sesleri, kristal kapının vuruluşu izleyecekti onu ve ona koşan...</p>

  <p class="Standard6" dir="ltr">«Çılgın Ylla!» diye alaya aldı kadın kendisini. «Niye böyle sersemce şeyler düşünürsün şu boş kafanla?»</p>

  <p class="Standard6" dir="ltr">Ve beklenen oldu.</p>

  <p class="Standard6" dir="ltr">Hava, koca bir alev dil yalamış gibi ısındı. Hızlı bir düşüş ve bir gürültü. Gökyüzünde metalik bir parıltı.</p>

  <p class="Standard6" dir="ltr">Ylla çığlık attı. Sütunlara doğru koştu. Kapının yanına vardığında tepelere dönüp baktı. Bir şey göremedi.</p>

  <p class="Standard6" dir="ltr">Kapıda bekledi. Göğsü körük gibi inip çıkıyordu.</p>

  <p class="Standard6" dir="ltr">Yeşil Vadi yakasından bir şey görebilir miyim diye çabaladı. Görünen hiçbir şey yoktu.</p>

  <p class="Standard6" dir="ltr">Oturdu.</p>

  <p class="Standard6" dir="ltr">Bir patlama sesi duydu.</p>

  <p class="Standard6" dir="ltr">Çok belirgin ve keskin bir sesti. Berbat böcek silahının sesi.</p>

  <p class="Standard6" dir="ltr">Kadın ürperdi.</p>

  <p class="Standard6" dir="ltr">Ses oldukça uzaktandı. Tek atış. Arıların oraya dek olaşan vızıltısı. Tek atış. Ve bunu izleyen ikinci bir atış. Kesin, soğuk ve uzak.</p>

  <p class="Standard6" dir="ltr">Yeniden ürperdi ve bağırmaya başladı. Bağırdı, bağırdı... Tutamıyordu kendini. Açık duran kapıdan fırladı.</p>

  <p class="Standard6" dir="ltr">Seslerin yankıları yavaş yavaş sönüyordu.</p>

  <p class="Standard6" dir="ltr">Bitti.</p>

  <p class="Standard6" dir="ltr">Bir süre avluda bekledi. Yüzü solgundu.</p>

  <p class="Standard6" dir="ltr">Sonra, yavaş adımlarla, başı önünde karanlık şarap mahzenine girdi, oturdu. Kehribar rengi bir bardağı eline aldı, omuz atkısının kenarıyla silmeye başladı.</p>

  <p class="Standard6" dir="ltr">Bir süre geçti. Uzaktan, küçük kaya parçalarının üzerine basılmasından doğan ayak sesleri duyuldu.</p>

  <p class="Standard6" dir="ltr">Mahzenden çıktı. Odanın ortasında durdu. Hâlâ elinde duran bardak parmaklarından kurtuldu, tuz buz oldu.</p>

  <p class="Standard6" dir="ltr">Ayak. sesleri kapının dışında durdu.</p>

  <p class="Standard6" dir="ltr">Konuşsa mıydı? Bağırsa mıydı?</p>

  <p class="Standard6" dir="ltr">Birkaç adım ilerledi.</p>

  <p class="Standard6" dir="ltr">Bir el, kapı kolunu çevirdi.</p>

  <p class="Standard6" dir="ltr">Kadın yüzündeki gülümsemeyle kapıya dikmişti gözlerini.</p>

  <p class="Standard6" dir="ltr">Kapı açıldı. Kadın hâlâ gülümsüyordu.</p>

  <p class="Standard6" dir="ltr">Gelen kocasıydı. Soğuk gümüş maske parıldıyordu. Adam girdi ve bir an için karısına baktı. Ardından silahını açtı ve iki ölü an düştü yere. Ayak ucuyla ezdi onları. Körüklü silahını odanın köşesine, Ylla'nın eğilip tek tek kırık cam parçalarını topladığı köşeye yerleştirdi:</p>

  <p class="Standard6" dir="ltr">— Ne yapıyorsun? diye sordu kadın.</p>

  <p class="Standard6" dir="ltr">— Hiçbir şey, dedi adam. Sırlını döndü ve maskesini çıkardı.</p>

  <p class="Standard6" dir="ltr">Fakat silah... Onu ateşlediğini duydum. Hem de iki kez.</p>

  <p class="Standard6" dir="ltr">— Avdaydım, biliyorsun. Bir zamanlar avdan çok hoşlanırdım. Dr. Nlle geldi mi?</p>

  <p class="Standard6" dir="ltr">— Hayır!</p>

  <p class="Standard6" dir="ltr">— Dur hele! (Parmaklarını iğrenççe çıtlattı) Öyle ya. Şimdi hatırladım. O yarın öğleyin geleceğini söylemişti. Amma da aptalım.</p>

  <p class="Standard6" dir="ltr">Yemeğe oturdular. Kadın tabağına baktı ve el sürmedi. «Neyin var?» diye sordu adam, gözlerini lavda pişmiş etten ayırmaksızın.</p>

  <p class="Standard6" dir="ltr">— Bilmem. Aç değilim, dedi kadın.</p>

  <p class="Standard6" dir="ltr">Akşamın alaca karanlığı çökmüştü. Küçük oda birden bire soğudu.</p>

  <p class="Standard6" dir="ltr">— Hatırlamaya çalışıyordum, dediği duyuldu kadının. Gözlerini kocasına dikmişti.</p>

  <p class="Standard6" dir="ltr">— Neyi? diye sordu adam şarabını yudumlarken.</p>

  <p class="Standard6" dir="ltr">— Şu şarkıyı. Şu hoş ve güzel şarkıyı. (Gözlerini yumdu ve içinden konuşmaya başladı. Fakat söylediği şarkı değildi) Unutmuşum onu. Oysa, nedendir bilmem, onu hiç unutmak islemiyordum. (Sanki hatırlamasına yardımcı olacakmış gibi parmaklarını oynattı. Koltuğuna yaslandı) Hatırlayamıyorum!.. (Ve ağlamaya başladı)</p>

  <p class="Standard6" dir="ltr">— Ne diye ağlıyorsun? dedi adam kabaca.</p>

  <p class="Standard6" dir="ltr">— Bilmiyorum. Bilmiyorum. Artık ona yardım edemem. Üzgünüm, ne oldu bilemiyorum. Ağlıyorum, ama neden ağladığımı kesin bilmiyorum. Fakat, elimde değil, ağlıyorum...</p>

  <p class="Standard6" dir="ltr">Başı ellerinin arasındaydı. Omuzları aralıksız sarsılıyordu.</p>

  <p class="Standard6" dir="ltr">— Yarına bir şeyin kalmaz, dedi adam soğukça.</p>

  <p class="Standard6" dir="ltr">Kadın ona bakmadı. Gözlerini uzayıp giden çöle ve gökyüzündeki sayısız yıldızlara çevirdi. Rüzgârın deriliden derine yükselen sesi vardı ve kanalın soğuk sularının coşkun akışı. Gözlerini yumdu.</p>

  <p class="Standard6" dir="ltr">— Evet, dedi. Yarına bir şeyim kalmayacak.</p>

  <p class="Standard6" dir="ltr"></p>
</body>
</html>
