<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p4"></p>

  <h1><a id="ncx482"></a><a id="a52"></a>V. ONTOLOJİ</h1>

  <h2><a id="ncx483"></a><a id="a53"></a>A. Ontolojinin Umumi Bir Tasviri</h2>

  <h3><a id="ncx484"></a><a id="a54"></a>1. Ontolojinin vazifesi ve ontoloji kavramı</h3>

  <p>Gerek felsefi bilgi, gerekse Bilimsel bilgi, &ldquo;var olan&rdquo; bir şeyin bilgisidir. Bu &ldquo;var olan&rdquo; şey, maddi bir şey, anorganik bir şey (mesela tabii bir hadise, taş, toprak, su gibi şeyler); &ldquo;manevi&rdquo; bir şey (mesela edebi, bilimsel bir metin, tarihi bir vaka, ahlaki bir hadise, iyi veyahut kötü olan ahlaki bir hareket, güzel veya çirkin estetik bir obje... gibi); organik bir şey (mesela nebat, insan, hayvan ve bunlara ait hadiseler... gibi); ruhi bir şey (mesela düşünme, görme, anlama, bilme, tasavvur etme, hatırlama gibi); ideal bir şey (riyazi münasebetler, adetler, geometrik şekiller, kıymetler, fikirler gibi) olabilir.</p>

  <p>Bütün insan bilgisinin &ldquo;var olan&rdquo; bir şeyin bilgisi olması, felsefi bilgi ile bilimsel bilgiyi birbirine bağlamakta, hatta onları birleştirmektedir. Bilimin ve felsefenin ortak kaynağını teşkil eden, onları birbiriyle birleştiren bu &ldquo;var olan&rdquo;ın da yine hususi bir bilginin tetkik sahası olması tabiidir. İşte böyle bir bilgiye ontoloji adı verilmektedir. Bu sebepten dolayı modern ontolojinin kurucusu olan Nicolai Hartmann, ontolojiyi &ldquo;temel-ilim&rdquo; olarak görmüştür; zira ontoloji, bütün insan bilgisinin kendisi ile uğraştığı kaynakla, yani &ldquo;var olan&rdquo;la uğraşır. Bir &ldquo;temel-bilim&rdquo; olan ontoloji, &ldquo;var olan&rdquo;ı bir bütün olarak ele aldığı halde, bilim ve felsefe, &ldquo;var olan&rdquo;ı çeşitli sahalara bölmek ve aralarında bir iş bölümü yapmak suretiyle tetkik eder. Fakat felsefi bilgi ile bilimsel bilginin &ldquo;var olan&rdquo; hakkında sual soruş tarzları, &ldquo;var olan&rdquo;a girme-tarz ve dereceleri (nüfuz etme tarz ve dereceleri), onları birbirinden ayırır.</p>

  <p>Sual soruş tarzları bakımından bilim ve felsefe birbirinden ayrılırlar: bilim, naif olarak objesini tetkik eder; obje sahasından elde ettiği bilginin karakteri, bu bilginin kendisinin ne olduğu hakkında bir sual sormaz; bilgiyi bedihi olarak görür. Gerçi her bilimin kendi bilgisi hakkında, kendisine has ölçütleri vardır; fakat bununla beraber bilim, umumiyetle bilginin esaslarını araştırmaz. Hâlbuki felsefe, bilgi teorisi adı altında, bilginin ne olduğunu, onun her bilimde, her bilgi sahasında değişmeyen asli unsurlarının ne olduğunu, bilginin ilerlemesinin neye dayandığını araştırır. Bilim, araştırmalar yapar; fakat muhtelif sahalardaki araştırmaların birleştirici unsuru üzerinde durmaz ve araştırmanın ne olduğunu da izah etmez; çünkü bu, bilim için bir problem bile değildir; her bilim araştırmalarını kendisine has metotlarıyla gerçekleştirmeye çalışır; hatta bu bakımdan bilimlerin birbirinden ne kadar uzaklaştıkları da bilimi ilgilendirmez. Hâlbuki bilgi teorisi için bunların hepsi, çözülmesi, izah edilmesi icap eden problemlerdir. Bilgi teorisi, araştırma ve bunun neticesinde meydana çıkan ilerlemeyi de tek bir mesele halinde ele alır ve araştırmanın birleştirici unsuru üzerinde durur. Aynı şekilde her bilim, kendi ölçütünü kendi metotlarıyla sağlamaya çalışır; hiçbir bilimi diğer bir bilimin ölçütü ilgilendirmez. Hâlbuki bilgi teorisi, bütün bilimlerin, bütün bilginin ölçütünü ele alır ve bu ölçüt probleminin de her bilgide birleştirici olan tarafı üzerinde durur.</p>

  <p>Bilimin bu sual soruş tarzına, onun &ldquo;var olan&rdquo;a girme-tarz ve derecesi tekabül eder. Bilimin &ldquo;var olan&rdquo;ı ele alış tarzı, bilgisi için hedef olarak tanıdığı bir görüşe dayanır. Bilim, &ldquo;var olan&rdquo;ı değil, &ldquo;var olan&rdquo;ın küçük bir sahasını sorup soruşturmadan, onun temeline nüfuz etmeyi düşünmeden, ele alır ve kendi sahasının diğer sahalarla olan derin münasebetine dokunmadan işine, araştırmasına başlar. Bu sebepten dolayı bilim, &ldquo;var olan&rdquo;a ait olan problemlerle ilgilenmez, onun temelleriyle, derinlikleriyle uğraşmaz. Bu, yine felsefenin bir problemidir. Felsefe ontoloji adı altında &ldquo;var olan&rdquo;ın temel-yapısını, determinasyon prensiplerini, &ldquo;var olan&rdquo;ın unsurlarını (türlerini), &ldquo;var olan&rdquo;ın tarzlarını araştırır.</p>

  <p>Bilim, &ldquo;var olan&rdquo;ı o kadar çeşitli sahalara böler ki, dış görünüşüyle bu sahalar arasında herhangi bir münasebet görmek imkânsızdır; mesela zamanımızda fizik, biyoloji, o kadar çok parça-sahalara ayrılmışlardır ki, onlar arasındaki münasebeti gözden kaçırmak çok kolaydır. Ancak ontolojidir ki, bu parça-sahaları &ldquo;var olan&rdquo; adı altında tek bir bilginin sahası haline getiriyor ve &ldquo;var olan&rdquo; sahaların arasındaki derin münasebeti (bu suretle bilimler arasındaki sıkı münasebeti) gösterebiliyor.</p>

  <p>Biraz başka olmakla beraber böyle bir bölünme ile felsefede de karşılaşırız. Felsefe de muhtelif sahalara ayrılmıştır; fakat bununla beraber felsefedeki bu bölünme bilimde karşılaştığımız bölünmeden çok farklıdır. Bilimdeki bu bölünme, parçalanma derecesine vardığı halde, felsefedeki muayyen sahalara inhisar eder; mesela etik, mantık, bilgi nazariyesi, antropoloji, sanat felsefesi, hukuk felsefesi, tabiat, tarihi varlık felsefesi, dil felsefesi vesaire gibi. Böyle bir bölünmeye bilimde şöyle bir bölünme tekabül eder: Fizik, biyoloji , matematik... gibi. Fakat bilindiği gibi bugün fizik ve biyoloji birçok dalları içinde toplayan birer &ldquo;isim&rdquo; haline gelmiştir. Hâlbuki felsefede adı geçen disiplinler geniş sahaların bilimleridir ve hepsi tek bir görüşten, birlik ifade eden bir görüşten hareket ederler. Fizik de umumi bir &ldquo;madde&rdquo; bilimi olmak itibariyle böyledir; biyoloji de böyledir. Fakat aktif araştırmalara bakılırsa, onlar birçok sahalara, tali sahalara ayrılmışlardır. Felsefi disiplinlerde buna imkân yoktur. Felsefi disiplinler, ancak umumi fizik ve umumi biyoloji ye tekabül ederler.</p>

  <p>Ontoloji ise, &ldquo;var olanı var olan olarak&rdquo; tetkik eder. Ontolojinin bu tarifi Aristoteles&rsquo;e kadar gider. İlk defa Aristoteles ontolojiyi bu şekilde tarif etti ve bu tarif, <span class="t8">on he on</span> şeklinde yapıldı. Fakat ontoloji tabirini ilk defa on sekizinci asırda Christian Wolff kullandı. Aristoteles ontolojiye, <span class="t8">prote philosophia</span> adını veriyordu; bu tabir sonraları Descartes&rsquo;te, <span class="t8">prima philosophia</span> şeklinde ortaya çıktı. Fakat gerek Aristoteles, gerekse Descartes, ontolojiyi bir metafizik olarak görüyorlardı. Bu görüş, bugün de birçok filozoflar tarafından aynı şekilde kabul ediliyor. Fakat biz metafizikle ontolojiyi birbirinden tamamıyla ayırıyoruz. Metafizikten bahsederken göreceğiz ki, böyle bir ayırma fenomenlere de uygundur. Zira metafizik, yalnız varlık-problemlerinde meydana çıkan metafizik problemlerle değil, bilgi probleminde ve diğer bilim sahalarında ortaya çıkan, çözülmesine (halledilmesine) imkân olmayan problematikleriyle uğraşır. Biz bu problem-artıklarına irrasyonel problemler adını veriyoruz; irrasyonel tabiriyle de sonuna kadar çözülmeyen (halledilmeyen) problemleri kastediyoruz.</p>

  <p>Aristoteles&rsquo;in ontolojiyi, <span class="t8">on he on</span> bilimi olarak tarif etmesi yerinde olan bir tariftir. Zira eski Yunan felsefesinde &ldquo;var olan&rdquo;, bir oluş, yani bir <span class="t8">gignomenon</span> olarak, yahut da sırf bir görünüş, yani bir <span class="t8">phainomenon</span> olarak ele alınıyordu. Hâlbuki Aristoteles, ontoloji &ldquo;var olanı var olan olarak&rdquo; tetkik eden bir bilimdir demekle, kendi görüşünü öbür görüşlerden ayırıyor. O, bu hususta haklı idi; çünkü gerek oluş, gerekse görünüş, &ldquo;var olan&rdquo;a aittirler ve onda meydana çıkarlar; fakat &ldquo;var olan&rdquo;ın aynı değildirler. Bu sebepten dolayı da bu görüşler, ancak &ldquo;var olan&rdquo;ın hususiyetleri üzerinde duruyorlardı. Aristoteles ise, ontoloji &ldquo;var olan&rdquo;ı başka bir şey olarak değil, &ldquo;var olan&rdquo; olarak, yani olduğu gibi tetkik eden bir bilimdir ifadesini kullanmakla, her türlü yanlış anlaşılmaların önüne geçmiş oluyor.</p>

  <p>Gerçi Aristoteles&rsquo;ten beri ontoloji, bir varlık bilimi olarak tarif edildi. Fakat Aristoteles varlıktan değil, &ldquo;var olan&rdquo;dan bahsediyordu. Çünkü &ldquo;var olan&rdquo; birçok şeyler vardır; ama &ldquo;varlık&rdquo; birdir ve en son şeydir. Bu sebepten dolayı &ldquo;varlıklar&rdquo; tabirini kullanmak, ontoloji bakımından doğru değildir<a id="a55"></a><a href="../Text/notes.html#a222"><span class="t10">{21}</span></a>. Nitekim hakikat ve realite tabirleri de öyledir. Hakikat olan birçok bilgiler vardır; fakat bütün bu bilgilerdeki hakikat-karakteri &ldquo;bir&rdquo; ve aynıdır. Birçok reel şeyler vardır; fakat bütün bu reel şeylerdeki realite karakteri &ldquo;bir&rdquo; ve aynıdır. Bu sebepten dolayı realiteler, hakikatler, tabirlerini kullanmak, felsefe bakımından doğru değildir.</p>

  <p>Bundan başka &ldquo;varlık&rdquo; tabiri çok umumidir; &lsquo;var olan&rdquo; varlığa nazaran daha hususidir; bunun içindir ki, Aristoteles de, ontolojiyi &ldquo;var olan&rdquo;ın bir bilimi olarak görüyor. Fakat hem &ldquo;varlık&rdquo;, hem de &ldquo;var olan&rdquo; en son şeydir. Bu sebepten dolayı ne &ldquo;varlık&rdquo;, ne de &ldquo;var olan&rdquo; tarif edilebilir; zira tarif, ancak bir şeyin diğer bir şeyle mukayese edilmesi sayesinde yapılabilir; &ldquo;var olan&rdquo;, &ldquo;varlık&rdquo; kavramları son bir şeyin kavramları olduğu için tarif edilemezler.</p>

  <p>&ldquo;Varlığın&rdquo; ve &ldquo;var olan&rdquo;ın son şeyler olması ve bu yüzden de tarif edilememeleri, felsefi görüşleri şaşırtmakta ve bu nokta, felsefi görüşlerin yapısal bir yola saplanmalarına sebep olmaktadır. Bu sebepten dolayı filozoflar, varlığın arkasında, gerisinde daima bir şey aramışlardır ve buna da sırf &ldquo;var olan&rdquo;ı tarif etmek maksadıyla başvurmuşlardır. Mesela Aristoteles için, bu son-temel, substans (cevher) ve formdur; dynamis ve energeia&rsquo;dır; Platon&rsquo;da bu son şey, yani varlığın gerisindeki bu son şey, <span class="t8">ide</span>dir; reel varlık, temel mahiyetinde olan bu son şeyin görünüşüdür; asıl varlık da, bu <span class="t8">ide</span>dir. Kant&rsquo;ta bu temel-varlık, <span class="t8">Ding an sich</span>'dir. Berkeley için bu son şey <span class="t8">mind</span>&rsquo;dır; Hegel&rsquo;de bu son şey <span class="t8">mutlak Geist</span>&rsquo;tir. Schopenhauer için bu son şey <span class="t8">irade</span>'dir; E. Husserl için bu son şey &ldquo;saf ben&rdquo; (&ldquo;pür&rdquo; şuur)dur.</p>

  <h3><a id="ncx496"></a><a id="a56"></a>2. Varlık fenomenleri</h3>

  <p>Bugünün ontolojisi, artık bu metafizik yükten sıyrılmıştır. Bugünün ontolojisi, &ldquo;varlığı&rdquo;, &ldquo;var olan&rdquo;ın kendisini, en son şey olarak görmektedir; zira varlık-fenomenleri, bize varlığın, &ldquo;var olan&rdquo;ın gerisinde bulunan, görünüş sahasına çıkmayan herhangi bir metafizik temelden haber vermiyorlar. Bugünün ontolojisi için, görünüş ve &ldquo;kendi başına varlık&rdquo;, bir &ldquo;birlik&rdquo; ifade ederler. Bugünün ontolojisi &ldquo;var olan&rdquo;ı, varlığı tarif etmekten vaz geçmiştir; zira tarifi, ancak araştırmalarını bitirmiş, sonuna gelmiş bir bilgi yapabilir; böyle bir bilgi ise mevcut değildir; imdi hiçbir bilgi mantıki manada tarif edilemez. Bugünün ontolojisi her bilgi gibi, fenomenlerden hareket eder; bu fenomenler, varlık-fenomenleridir. Fakat ontoloji için, bu fenomenlerin gerisinde cevheri bir şey yoktur ve ontoloji, fenomen tabirinden şu basit manayı anlar: fenomen, bir şeyin, açığa çıkması, kapalı kalmaması, gizli kalmaması, kendisini göstermesi demektir. Varlık, &ldquo;var olan&rdquo;, kendisini fenomenlerinde bize gösterir.</p>

  <p>Fakat bu fenomenlerin halis (hakiki) olup olmadıklarını ayrıca incelemek icap eder. Bu sebepten dolayı bugünün ontolojisinin ilgisi de halis fenomenleri, sahte (pseudo) fenomenlerden ayırmak meselesi üzerinde toplanmaktadır. Nasıl ki bilgi sandığımız her şey bilgi (hakikat olan bilgi) değilse, fenomen olarak karşımıza çıkan, kendisini bize gösteren bir şeyin de halis bir fenomen olması icap etmez. Mesela kanlı, kırmızı görünen bir yüzdeki bu &ldquo;kırmızılık fenomeni&rdquo;, hem sahte, hem de halis bir fenomen olabilir; eğer bu &ldquo;kırmızılık&rdquo; yeni başlayan ateşli bir hastalığın ifadesi ise, bu sahte bir fenomendir; eğer bu &ldquo;kırmızılık&rdquo; bir sıhhatin ifadesi ise, bu takdirde bu fenomen halis bir fenomendir; bilim (tıp) bunları birbirinden ayırt edebilecek bir durumdadır.</p>

  <p>Bulduğumuz herhangi tarihi bir vesikada ortaya çıkan bir fenomenin de halis bir fenomen olabilmesi için, bu vesikadaki metnin halis (yani gerçekten olup-biten bir olayın metni) bir metin olması lazımdır. Buna tipik bir misal olarak Fatih hakkında on yedinci, on sekizinci asırlarda Avrupalı yazarlar tarafından yazılan romanlar gösterilebilir. Bu romanlarda Fatih&rsquo;in aşk mektuplarıyla karşılaşıyoruz; hatta burada uydurulmuş isimler yanında doğru isimler de görülür. Bir tarihçi için yapılacak ilk iş, bu metinlerde ifadesini bulan tarihi fenomenin halis olup olmadığım tespit etmektir.</p>

  <p>Günlük hayatta insanlar ehli hayvanlardan köpeğe sadakat, kediye nankörlük atfederler; zira kedi ve köpekte öyle davranışlarla karşılaşırız ki, bu davranışlar, dış görünüşleriyle ilk defa insan âleminde ortaya çıkan sadakat ve nankörlük gibi fenomenlere benziyorlar. Hâlbuki biyoloji ve hayvan psikolojinin son araştırmalarına göre, hayvanlara insanların ahlaki davranışlarına benzeyen davranışlar atfetmenin bir antropomorfizm olduğu meydana çıkmıştır. Bizim dilimizin bu hususta derin manalı bir sözü vardır: &ldquo;görünüşe aldanmamalı&rdquo;; yani görünüşün halis olup olmadığını araştırmalı.</p>

  <p>Diğer taraftan suya daldırılan bir baston da kırık görünür. Bastonun kırık görünmesi optik bir aldanmadır; fizik, bunun neden ileri geldiğini bize açık olarak gösteriyor. Sayılı görünüşlere, intibalara dayanarak bir insana atfedilen herhangi bir kabiliyetin, halis olup olmadığı, o insanın başarılarında meydana çıkmalıdır. Biz bir insana dürüst, diğer birisine, menfaatine düşkün diyoruz; bu fenomenlerin halis olup olmadıkları, yine o insanların hareketlerinde, işlerinde meydana çıkmalıdır.</p>

  <p>Bütün bu misaller bize gösteriyorlar ki, fenomenlerin halis veya sahte fenomenler oldukları ayrıca tetkik edilmeye muhtaçtır. Fakat bundan dolayı bu fenomenlerin taşıyıcısı olan varlığın gerisinde bir substans (bir cevher) veya herhangi bir ide kabul etmeye lüzum yoktur (cevherin de, idenin de yerleri vardır; yani bu suretle onlar inkâr edilmiş değillerdir); çünkü böyle bir görüş, bizi yanlış yollara sevk eder; bu takdirde ontolojik sahayı terk etmiş, metafizik spekülasyonların içine düşmüş oluruz; böyle spekülatif, çürük bir zeminde yolunu bulmak, ondan kurtularak tekrar sağlam bir zemine ayağını basmak hemen hemen mümkün değildir.</p>

  <p>Çünkü her konstrüksiyon, bizi yeni bir konstrüksiyona, sürükler. Bizi bu konstrüksiyonlara, sürükleyen görüş, kaynağını varlığı ikiye bölmekte bulur. Öteden beri felsefeye yerleşmiş olan bu ikilik iddiası, bizi daima aykırılıklara sürükler. Bu ikilik tezine göre, varlığın iki tarafı vardır:</p>

  <p>1. Varlığın &ldquo;kendi başına&rdquo; olan tarafı;</p>

  <p>2. Bu &ldquo;kendi başına&rdquo; varlığın görünüşü.</p>

  <p>Böyle bir görüşün en iyi misalini Kant vermiştir. Kant&rsquo;a göre, &ldquo;kendi başına&rdquo; olan varlık, bilinmeyen bir varlık-sahasıdır; bilinen saha, ancak bu varlığın zaman-mekân içindeki görünüşüdür.</p>

  <p>Fakat Kant&rsquo;ı bu görüşe sevk eden ontolojik düşünceler değildir; daha ziyade epistemolojik ve etik düşüncelerdir<a id="a57"></a><a href="../Text/notes.html#a225"><span class="t10">{22}</span></a>. Buna yakın bir görüşün en eski bir misalini Platon bize vermiştir; onda da ideler &ldquo;daima var olan&rdquo; bir varlık sahasıdır; bu idelerin bir görünüşü olan şeyler ise, değişen, oluş içinde bulunan bir sahadır; yani bu saha, hakiki bir varlık olmaktan çok uzaktır. Schopenhauer&rsquo;ın görüşü de, Kant ve Platon&rsquo;unkine benzeyen bir görüştür; onun için de &ldquo;asli varlık&rdquo; iradedir; diğer şeylerin hepsi bu &ldquo;asli varlığın&rdquo; görünüşleridir. Kant daha tenkidi bir filozof olduğu için, Platon ve Scho'penhauer&rsquo;dan başka olan neticelere varır; çünkü Kant için görünüş, Platon ve Schopenhauer&rsquo;da olduğu gibi, bir hiçten ibaret değildir.</p>

  <p>Hâlbuki zamanımızın ontolojisi için, &ldquo;var olan&rdquo;, &ldquo;varlık&rdquo; bir bütündür ve &ldquo;var olan&rdquo;, &ldquo;varlık&rdquo; daima ve her yerde &ldquo;kendi başına&rdquo; olan bir &ldquo;varlık&rdquo;tır. Burada &ldquo;kendi başına var olma&rdquo; tabiriyle karanlık, müphem herhangi bir şey kastedilmemektedir. Bunun manası şudur: &ldquo;var olan&rdquo; ve &ldquo;varlık&rdquo;, süjenin, insanın veyahut <span class="t8">insan-üstü</span> bir varlığın herhangi bir edimi veya hareketi sayesinde meydana gelmez; &ldquo;var olan&rdquo;, süjeye, insana veyahut insan üstü bir varlığa tâbi olmadan mevcuttur. &ldquo;Var olan&rdquo;, ne ise odur; insanın onu bilmesine veya bilmemesine, insanın onun hakkında düşündüklerine karşı kayıtsızdır. Fakat diğer taraftan &ldquo;var olan&rdquo; bütün şeyler arasında içten bir münasebet, bir bağlılık vardır; diğer bir tabirle &ldquo;her şey, her şeye tâbidir&rdquo;; tecrit edilmiş (münasebetlerinden kopmuş) hiçbir şey mevcut değildir.</p>

  <p>İmdi &ldquo;kendi başına&rdquo; var olma, herhangi bir soyutlama, bir-tecrit edilme (münasebetlerinden çözülme) değildir. Ontolojinin bu görüşü, aynı zamanda onun bütün &ldquo;izm&rdquo;lere karşı kayıtsız olduğuna ve araştırmalarını herhangi bir &ldquo;izm&rdquo;e dayanmadan yapabileceğine işaret ediyor. Zira bütün &ldquo;izm&rdquo;ler peşin hükümlerdir. Hiçbir peşin hükme saplanmak istemeyen bugünün ontolojisi için, insan tarafından meydana getirilen şeyler, yani insan başarıları da &ldquo;var olan&rdquo; şeylerdir. Çünkü insan tarafından meydana getirilen varlık-alanları da, bir kere meydana geldikten sonra, insana, onu meydana getirene, tâbi olmayan bir mevcudiyete sahiptirler. Bütün fikirler sahası, bütün sanat sahası, bütün teknik saha, böyle birer varlık-sahalarıdır. Mantıktan bahsederken böyle bir varlık-alanıyla karşılaşmıştık; daha sonra da diğer varlık-sahalarıyla karşılaşacağız. İmdi &ldquo;kendi başınalık&rdquo; kayıtsız-şartsız bütün varlık-alanlarına ait olan bir hususiyettir.</p>

  <p>Ontoloji, &ldquo;var olan&rdquo;ı incelemek için, onun fenomenlerinden hareket eder, dedik. Şimdi şöyle bir sual sorulabilir: fenomen bir şeyin bize kendisini göstermesi, açığa çıkması, örtülü kalmaması şeklinde tasvir edildi. O halde açığa çıkamayan, kendisini göstermeyen, örtülü kalan bir şeyi yok mu sayacağız? Bu, asla böyle değildir; burada bize kendisini göstermeyen, açığa çıkamayan, örtülü kalan bir şey &ldquo;yoktur&rdquo; gibi bir düşünce ileri sürülmüyor. Araştırma vasıtaları ilerledikçe varlığın kendisini ele vermesi, kendisini göstermesi de ilerleyecektir. Çünkü &ldquo;var olan&rdquo; şey, bilinen şeyin aynı değildir; &ldquo;var olan&rdquo; bilinirliğin ve hatta bilinebilirliğin sınırını çok aşar. Bilimsel ve felsefi araştırmalar, direkt fenomenlerle bir şeyin bilgisine erişemedikleri zaman, bu sefer endirekt vasıtalara başvururlar. Fakat asıl bilgi direkt vasıtalara dayanan bilgidir; çünkü bu takdirde bilginin kontrol edilmesi daima mümkündür.</p>

  <p>Verilen izahattan anlaşılıyor ki, ontoloji için &ldquo;var olan&rdquo;ı parçalamaya ihtiyaç yoktur; &ldquo;var olan&rdquo;ı parçalamak zorunda kalan bilgi kuramıdır. Gerçi ontoloji, ancak varlığı tahlil ve tasvir ederek, onun bilgisine erişiyor; fakat bunun için de ontolojinin varlığı görünüş ve &ldquo;kendi başına&rdquo; varlık diye ikiye bölmesine ihtiyacı yoktur; çünkü böyle bir şey onu konstrüksiyonlara sürükler.</p>

  <h3><a id="ncx512"></a><a id="a58"></a>3. Ontolojik tavırla bilimsel tavır arasındaki münasebet</h3>

  <p>Her bilginin kendi araştırma sahası karşısında takındığı bir tavrı vardır; varlık-fenomenlerinden hareket eden ontolojinin de bir bilgi olması dolayısıyla kendi araştırma sahası karşısında takındığı bir tavrı olmalıdır. Ontolojik tavır, naif, tabii, doğrudan doğruya &ldquo;var olan&rdquo;a yönelen bir tavırdır. Böyle bir tavrın karşısında ölçünmeli bir tavır bulunur. Obje karşısında takınılan tavır bakımından bütün bilimler ontolojiktirler; bunun manası şudur: bütün bilimlerin araştırma sahaları &ldquo;var olan&rdquo; şeylerdir; bu &ldquo;var olan&rdquo; şeye, bilimler de tıpkı ontoloji gibi naif, doğrudan doğruya girmeye çalışırlar. Bilimlerin uğraştığı bu &ldquo;var olan&rdquo; şey, edebi bir metin, tarihi bir vesika, herhangi bir şey, insanın düşünmesi, bilmesi, hareket ve faaliyetleri; canlı varlıklar vesaire olabilir.</p>

  <p>Böylece doğrudan doğruya &ldquo;var olan&rdquo;a, varlığa yönelen bir tavra öteden beri <span class="t8">intentio recta</span> adı verilmektedir<a id="a59"></a><a href="../Text/notes.html#a227"><span class="t10">{23}</span></a>. Böyle bir tavrın karşısında, onun zıttı olan bir tavır vardır ki, buna da <span class="t8">intentio obliqua</span> adı verilir. Birinci tavırda süje, doğrudan doğruya &ldquo;var olan&rdquo;a, varlığa yöneldiği halde, ikinci tavırda süje, ölçünmeye bürünür<a id="a60"></a><a href="../Text/notes.html#a229"><span class="t10">{24}</span></a>. Ontolojik esaslara dayanmayan bütün bilgi teorileri böyle bir tavırdan hareket ederler. Mantık daima böyle bir tavrın içinde kalır. Bunun manası şudur: mantık düşüncelerle uğraşır; düşünceler, düşünme ile diğer edimlerin mahsulüdürler. Bu bakımdan onlar da var olan şeylerdir; fakat mantık, tetkiklerinde hem bu düşünceleri tetkik eder; hem de ikinci bir düşünme edimi ile bu düşünceler arasındaki münasebeti inceler; yani süje tekrar kendi üstüne katlanır; zaten <span class="t8">intentio obliqua</span> da, süjenin kendi kendisine dönmesi, katlanması demektir. Her bilim hakiki yolunu, yani <span class="t8">intentio recta</span>'yı kaybettiği zaman, böyle bir ölçünmenin içine düşer. Mesela psikoloji, hatta birçok manevi bilimler, estetik, bilgi nazariyesi uzun müddet böyle bir durumda idiler<a id="a61"></a><a href="../Text/notes.html#a230"><span class="t10">{25}</span></a>, İmdi ontolojik esasları terekeden her bilimin kaderi budur.</p>

  <p>Yeni ontolojinin en mühim fonksiyonu şu noktada ortaya çıkıyor: ontoloji, hem bilimlerin &ldquo;naif&rdquo;, tabii tavırdan ölçünmeli bir tavra düşmelerine mâni oluyor; hem de felsefe ile bilim, bilimle bilim arasındaki içten olan münasebetin devam etmesini, kaybolmamasını sağlıyor. Ontoloji bunu şu şekilde temin ediyor: bir taraftan bilimlerin parçaladığı varlık-sahalarının bütünlüğünü gösteriyor ve bilimlerin arasındaki sıkı münasebeti ortaya çıkarıyor; diğer taraftan ontoloji kendisi ile bilim arasında müşterek olan noktayı belirtiyor: gerek bilimler, gerekse ontoloji aynı &ldquo;naif&rdquo; tavırla &ldquo;var olan&rdquo;ı tayin eden determinasyon prensipleriyle uğraşıyor.</p>

  <p>İşte bu nokta, bilimle ontoloji arasında sıkı bir münasebetin bulunduğunu gösteriyor. Zira bilim, her yerde &ldquo;var olan&rdquo;ı tayin eden prensipleri, kanunları araştırıyor; ontoloji ve diğer felsefi disiplinler de aynı şeyler üzerinde duruyorlar. Mesela etik gibi felsefi bir disiplin bile insanın hareket ve faaliyetlerini tetkik ederken, bu hareket ve faaliyetleri tayin eden &ldquo;prensipleri&rdquo; inceliyor. Gerçi etik bu determinasyon prensiplerine kıymet veyahut da Kant&rsquo;ta olduğu gibi &ldquo;ahlaki kanun&rdquo; adını veriyor; fakat muhteva bakımından aynı şey kastediliyor. Bu prensipler problemini bütün bilimlerde ve felsefede göstermek mümkündür.</p>

  <h2><a id="ncx517"></a><a id="a62"></a>B. Ontolojinin Araştırma Sahasının Sınırlandırılması.</h2>

  <h3><a id="ncx518"></a><a id="a63"></a>1. Varlık-prensipleri</h3>

  <p>&ldquo;Var olan&rdquo; şeyler bir bütün teşkil ederler ve ontoloji de, bu bütünü araştırmayı hedef olarak ele alır. Fakat ontoloji varlığı bütünlüğü ile nasıl tetkik edebilir? Aristoteles de bunu iddia etmemiş miydi?</p>

  <p>Gerçekten ontoloji, &ldquo;var olanı var olan olarak&rdquo; tetkik eder tarifi çok umumi, çok formel bir tariftir ve muhteva bakımından elimize araştırma için, herhangi bir ip ucu vermiyor. Bu formel tarif karşısında bizim ontoloji hakkında ileri sürdüğümüz tasviri tarif, bize araştırma için bazı ip uçları verebiliyor. Bu tarif şu idi: Ontoloji &ldquo;var olan&rdquo;ın temel-yapısını, onun determinasyon prensiplerini, &ldquo;var olan&rdquo;ın &ldquo;nevi&rdquo; ve &ldquo;tarz&rdquo;larını araştırır. Bu tasviri tarif, aynı zamanda ontolojinin araştırma sahasının sınırlarını da çiziyor. Zira bu tasviri tarif, &ldquo;var olan&rdquo;ın bir temel-yapısı, &ldquo;var olan&rdquo;da esas olan, onu determine eden bir tarafın bulunduğunu ifade ediyor; diğer taraftan aynı tarif, &ldquo;var olan&rdquo;ın nevileri (ideal, reel varlık) ve tarzları (imkân, gerçeklik, zorunluluk, tesadüfilik, imkânsızlık, gerçek olmama) olduğunu bildiriyor. Bu suretle ontolojinin nelerle uğraşacağı da belirtilmiş oluyor.</p>

  <p>Ontoloji &ldquo;var olan&rdquo;ı tayin eden bu prensiplere kategori adını verir. kategori tabiri öteden beri felsefede çok kullanılan bir tabirdir. Bu sebepten dolayı kategori tabiri yanlış anlaşılmaya çok müsaittir. Çünkü bu tabirin sırtında tarihsel bir yük vardır; onun bu yükten kurtulması lazımdır. Mesela idealist filozoflar, kategori tabirini tamamıyla başka bir manada kullanmışlardır; bir defa idealist filozoflar kategorilere süjenin formları, kavramları nazariyle bakmışlardır. Hâlbuki ontolojideki kategori tabiriyle süjenin veya varlığın formları kastedilmiyor; bilâkis onlarla varlığı, &ldquo;var olan&rdquo;ı tayin eden ve &ldquo;var olan&rdquo;ın kendisinde mevcut olan varlık-prensipleri kastediliyor. Bu prensipler, varlığı determine eden umumi prensiplerdir. Bilimde bu prensiplere &ldquo;kanun&rdquo;lar tekabül eder; fakat bu prensipleri bilimin &ldquo;kanun&rdquo;larından ayırt eden nokta, onların umumilikleridir, yani kanunları da içine almalarıdır.</p>

  <p>İdealizm için, yalnız kategoriler süjenin formları, kavramları değildirler; aynı zamanda bilimin &ldquo;var olan&rdquo;ı tetkik ederek elde ettiği kanunlar da, süjenin kabiliyetlerine ait olan kanunlardır. Çünkü idealizm için, süjeden müstakil, &ldquo;kendi başına var olan&rdquo; bir şey yoktur; imdi &ldquo;var olan&rdquo; şeyler de, süjeye, süjenin muayyen kabiliyetlerine irca edilmişlerdir (götürülmüşlerdir). Fakat böyle bir tefsir aktüel bilimsel araştırmalara hiç tesir etmemiş; ancak pozitivist çevrelerde bir rol oynayabilmiştir; zira pozitivizm, idealizmin bir varyasyonudur. Çünkü pozitivistler için de, süje her şeye hâkim bir durumdadır.</p>

  <p>Bu görüşü ilk defa Kant bilime sokmuştur. Yukarıda Kant&rsquo;ın bu hususta meşhur olan fikrini site etmiştik: &ldquo;müdrike (anlayış kabiliyeti) tabiata kanunlarını dikte eder&rdquo;. Bunun manası şudur: tabiatta kanun ve düzen yoktur; kanunlar ve düzen, insan süjesinin kabiliyetlerinin bir mahsulüdür; ilk defa insan süjesi kendi kanunlarıyla, tabiatı düzenliyor, determine ediyor. Fakat bugün böyle bir düşünceyi, çok ilerlemiş olan bilim ve onun bir mahsulü olan teknik tamamıyla bertaraf etmiştir.</p>

  <p>Fakat ontoloji bütün &ldquo;izm&rdquo;lere karşı kayıtsızdır; onun için de ontolojinin kendilerinden bahsedeceği prensipler de varlığın kendisinde mevcut olan prensiplerdir. Bu bakımdan süje de diğer &ldquo;var olan&rdquo; şeyler gibi, &ldquo;var olan&rdquo; bir şeydir. Varlığı determine eden (tayin eden) bu prensipleri, Kant&rsquo;ta olduğu gibi sayı bakımından tespit etmek de mümkün değildir.</p>

  <p>Bilindiği gibi Kant, kategorileri süjenin formları, kavramları olarak gösterdi ve bunların sayısını da on iki olarak kabul etti. Şöyle ki</p>

  <p>I. Quantité (kemiyet) bakımından: 1. umumi; 2. hususi; 3. münferit;</p>

  <p>II. Qualité (keyfiyet) bakımından: 1. tasdik eden; 2. inkâr eden; 3. sonsuz olan;</p>

  <p>III. Relation bakımından: 1. kategorik; 2. hipotetik; 3. disjunktiv (ayrık);</p>

  <p>IV. Modalite bakımından: 1. problematik; 2. asertorik; 3. apodiktik.</p>

  <p>Kant, bu kategorilere müdrikenin (anlayış kabiliyetinin) saf kavramları adını verir. Kant, kategorilerini mantığın &ldquo;hüküm levhası&rdquo; ndan çıkarmıştır. Gerek bundan, gerekse kategori tabirine verilen manadan anlaşılıyor ki, Kant&rsquo;ın bu kategorilerinin modern ontolojinin varlık-prensibi olarak gördüğü kategori tabiriyle hiçbir ilgisi yoktur. Kant&rsquo;tan çok daha önce kategoriler probleminden bahseden Aristoteles ise, onların sayısını on olarak kabul eder.</p>

  <p>Fakat varlık-prensipleri olan kategorilerin sayısının peşin olarak tespit edilemeyeceği de açıktır. Çünkü bilimsel ve felsefi araştırmalar ilerledikçe kategoriler&nbsp; veya onların hususi şekilleri olan &ldquo;kanunlar&rdquo; ortaya konmaktadır; bilim ve felsefe bu gibi misallerle doludur. İmdi kategori hiçbir zaman sayı bakımından tespit edilemez. Böyle bir iddia, bilim ve felsefede, artık araştırmaların son merhaleye götürüldüğünü, artık bundan sonra hiçbir araştırmanın yapılamayacağım ifade eder. Hâlbuki buna imkân yoktur. Çünkü araştırmalar, hiçbir sahada ve hiçbir zaman son merhaleye götürülemezler, yani insan bilgisi, hiçbir zaman &ldquo;var olan&rdquo;ı sonuna kadar araştırmış olamaz; &ldquo;var olan&rdquo; da sonsuz araştırma imkânları vardır. Gerçi bazı devirlerde, bazı bilim sahalarında artık araştırılacak bir şeyin bulunmadığı iddia edildi<a id="a64"></a><a href="../Text/notes.html#a232"><span class="t10">{26}</span></a>; fakat böyle bir durum, dayanılan teori ve hipotezlerin yanlışlığından başka bir şey ifade etmez; bu hususta bilim ve felsefe tarihinde dikkate layık misaller vermek mümkündür<a id="a65"></a><a href="../Text/notes.html#a234"><span class="t10">{27}</span></a>.</p>

  <p>Ontolojinin &ldquo;var olan&rdquo;ın esas-yapısını meydana getiren prensiplerle uğraşması, onu yalnız muhtevalı bir bilgi haline getirmekle kalmıyor; aynı zamanda kendisiyle bilimler arasındaki münasebeti de kurmuş oluyor. Zira tek tek bilimler de, kendi fenomenlerini düzenleyen münasebetleri, kanunları göstermeye çalışıyorlar. Mesela fizik hararet fenomenini ele alırken, bu odanın, güneşin, herhangi diğer bir hararet kaynağının sıcaklığını değil, umumiyetle termik olanın esasım, prensibini araştırır. Nitekim fizik, maddeyi incelerken de, maddede esas olanı, yani madde âleminde olup-biten şeyleri tayin eden prensip ve kanunları bulmaya çalışıyor; bu prensip ve kanunlara dayanarak maddenin hususiyetlerini gösteriyor. Aynı şekilde kimya da çevremizde mevcut olan mürekkep ve basit cisimleri tasvir etmekle kalmaz; onlarda esas teşkil edeni, onların yapısını araştırır ve cisimlerin yapısı bakımından muayyen prensipler ortaya koyar.</p>

  <p>Aynı suretle biyoloji de, bir organizmada herhangi bir şekilde meydana gelen yara ve berelerin tasviri ile yetinmez; umumiyetle organik sahada meydana gelen yara ve berelerin dayandığı prensibi araştırır. Bilgi nazariyesi de, aynı şekilde çeşitli bilimlerdeki bilgileri teker, teker ele alarak değil, umumiyetle bilgi denilen fenomenin dayandığı esası, yani süje-obje münasebetini ve bu münasebeti kuran bağları inceler. Psikolojide de, durum bundan farklı değildir; psikoloji de, hafıza ve reprodüksiyon fenomenlerini tetkik ederken, çeşitli hafıza ve reprodüksiyon fenomenlerini değil, bu fenomenlerin dayandığı temeli araştırır. Hangi bilim, göz önünde bulundurulursa bulundurulsun, durum aynı kalır.</p>

  <p>Ontoloji, &ldquo;var olan&rdquo;ın bir bilimi olduğu için, ontoloji de &ldquo;var olan&rdquo;da esas olanı araştırır; bundan dolayı ontoloji bütün bilimlerle münasebet halindedir. Çünkü ontoloji, bilimlerin, bütün insan bilgisinin tetkik ettiği varlığın temelleriyle uğraşıyor. Bu sebepten dolayıdır ki, ontolojinin çekirdeğini bir kategoriler bilgisi teşkil eder ve ontoloji için kategori tabiri, &ldquo;var olan&rdquo;da temel, esas-teşkil eden, onu determine eden prensip demektir; diğer bir tabirle kategori, varlık-prensibi, varlık-strüktürü demektir ve kategori, varlık-kategorisi olarak &ldquo;var olan&rdquo; da, yani &ldquo;var olan&rdquo;ın fenomenlerinde meydana çıkar. Her fenomen sahasının kendisine has kategorileri vardır; bu kategoriler hiçbir suretle bu fenomen-sahasının dışında bulunan diğer bir fenomen-sahasına olduğu gibi taşınamazlar. Bazı kategoriler, başka varlık-fenomenleri sahasında meydana çıksalar bile, onların buradaki durumu başka bir şekil kazanmış, değişmiş bir durumdur. Fakat bu varlık-kategorilerinin birbirinden tecrit edildiğini ifade etmez; çünkü &ldquo;var olan&rdquo; bir bütündür; onun prensipleri de aynı şekilde bir bütün teşkil ederler. Buradaki münasebet, tıpkı heterojen edimler arasındaki münasebet gibidir.</p>

  <p>Nasıl ki edimler sahasında bir edime verilen ehemmiyet, hatta diğerlerinin ona götürülmesi, bilgi nazariyesi bakımından olan bazı &ldquo;izm&rdquo;ler meydana getiriyor idiyse, burada da aynı şekilde bir fenomen sahasına has olan kategorilerin başka karakterde olan bir fenomen sahasına taşınarak tatbik edilmesi, spekülatif, metafizik &ldquo;izm&rdquo;ler meydana getirir. Mesela fizik sahasındaki bir kategori (mesela enerji prensibi) başka sahalara taşınarak tatbik edilirse, energetism, fizikalism gibi spekülatif, metafizik görüşler meydana çıkar. Fizik-kimyanın prensipleri organik sahaya tatbik edilirse, mekanizm gibi metafizik bir &ldquo;izm&rdquo; meydana çıkar. İnsan âlemine has gaye vazetme, onu gerçekleştirme gibi bir prensibin organik sahaya tatbik edilmesinden de vitalizm gibi metafizik bir &ldquo;izm&rdquo; doğar. Psişik varlığın prensiplerinin başka sahalara tatbik edilmesiyle ruhbilimcilik gibi; bütün varlık-sahalarım maddeye veya onun herhangi bir şekline götürülmesiyle, materyalizm gibi; yahut da bütün varlık alanlarının &ldquo;ide&rdquo; cinsinden bir şeye götürülmesiyle de idealizm gibi spekülatif, metafizik &ldquo;izm&rdquo;ler meydana çıkar.</p>

  <p>Fakat ontolojinin bütün bu &ldquo;izm&rdquo;lerle ilgisi yoktur. Çünkü ontoloji, varlık-prensiplerini bir fenomen sahasından diğerine taşımaz. Bu sebepten dolayı ontoloji, daha önce de işaret edildiği gibi, metafiziğin her türüne karşı kayıtsız kalıyor. Fakat böyle bir kayıtsızlık, ontolojiye, ağır bir mesuliyet yüklemektedir; bu da onun varlık-fenomenlerinde meydana çıkan kategorileri hiçbir peşin hükme kapılmadan olduğu gibi tetkik etmesine dayanır. Bunun içindir ki, ontoloji, kategori kavramını bütün geleneksel peşin hükümlerden sıyırmak mecburiyetinde kalıyor. Nitekim Nicolai Hartmann&rsquo;la başlayan modern ontoloji için, artık kategori süjenin herhangi bir kabiliyetinin bir kavramı veya süjenin bir formu değildir; varlığın kendisine ait olan bir determinasyon prensibidir<a id="a66"></a><a href="../Text/notes.html#a237"><span class="t10">{28}</span></a>.</p>

  <p>Burada, yani &ldquo;felsefeye giriş&rdquo; çerçevesi içinde, &ldquo;var olan&rdquo;ı determine eden ve şimdiye kadar ortaya konulan kategorilerin hepsine temas edilmesine imkân yoktur; bu, ancak bir kategoriler bilgisinin işi olabilirdi. Burada ancak muhtelif fenomen sahalarına ait kategorilerden bazı numuneler verilebilecektir: zaman, mekân; cevher, nedensellik, tabiattaki kanunluluk, karşılıklı tesir; parça ve bütün; reel münasebet; oluş (process); durum; bireysel olan; umumi olan; tabi olma (dependens). Formun muhafazası; nevilerin değişmesi; organik gayelilik; rregeneration; türün devamı; soysuzlaşma (dejenerasyon); seleksiyon; mutasyon; canlının kaynağı (descendens)... gibi1. Aktiflik; pasiflik; esneklik; statik olma; &ldquo;önceden görme&rdquo;; &ldquo;önceden tayin etme&rdquo; gibi<a id="a67"></a><a href="../Text/notes.html#a239"><span class="t10">{29}</span></a>.</p>

  <p>Yukarıda sayılan kategorilerden zaman, mekân, cevher, karşılıklı tesir, nedensellik gibi kategorilere kozmolojik kategoriler adı verilir. Formun muhafazası, türün değişmesi, organik gayelilik, mutasyon, seleksiyon, canlının kaynağı gibi kategoriler de organik kategorilerdir. Aktiflik, pasiflik, esneklik, &ldquo;önceden görme&rdquo;, &ldquo;önceden tayin etme&rdquo; gibi kategoriler de antropolojik kategorilerdir (yani insan varlığını tayin eden kategorilerdir). Statik olma, pasiflik hayvan ve nebat âleminin bütünlüğüne has olan kategorilerdir. Bazı kategorilerle ise, her sahanın fenomenlerinde karşılaşmak mümkündür; mesela oluş, durum, reel münasebet gibi.</p>

  <p>Zaman, mekân kategorileri reel varlığa has olan kategorilerdir; bu itibarla olup-biten bütün reel hadiseler, bu kategorilerin sahası içinde cereyan ederler; yani bu kategoriler , bu reel hadiseleri tayin ederler. Fakat mekân basit bir kategori değildir; o, birçok kategorileri içinde toplayan kompleks bir kategoridir. Mesela boyutluluk, yer kaplama (extension), mekân kategorisine ait olan hususi kategorilerdir ; aslında boyutlara sahip olan mekân değildir; mekânın içinde bir yer kaplayan şeylerdir. Descartes, mekân kategorilerinin yalnız yer kaplama tarafını ele almıştır; Fakat yer kaplayan mekân değil, mekânın içinde yer alan şeylerdir. Diğer taraftan mekân, her türlü hatlara, formlara karşı kayıtsızdır; hatlar ve formlar mekâna değil, mekândaki boyutlara aittirler; bunlar ise düz ve eğri de olabilirler. Aynı şekilde sonluluk ve sonsuzluk da mekâna değil, mekândaki boyutlara aittir.</p>

  <p>Zaman da aynı durumdadır. Zaman bir akıştır; onun hiçbir boyutu ve yer kaplaması yoktur; fakat hadiseler zaman iğinde yer alırlar ve birbirini takip ederler; esas itibariyle ölçülen zaman değil, zamanla mekânın münasebetidir.</p>

  <p>Nedensellik de yine mühim bir kozmolojik kategoridir. Fakat bilimi de ilgilendiren bu kategori birçok tefsirlere tâbi tutulmuştur. Nedensellik bilimde, umumiyet itibariyle bir hadiseyi önceden hesap etmek, onun nereye varacağını tespit etmek gibi bir manaya gelir; fakat böyle bir manaya gelen nedensel kanundur. Ontolojinin göz önünde bulundurduğu nedensellik (illiyet), sonradan cereyan eden bir hadisenin, bir önceki hadise tarafından tayin edilmesi demektir. Nedensellik kategorisinin çerçevesine giren bir hadisenin hesap edilememesinin birçok sebepleri olabilir; mesela illetler kompleksini kavramaktan aciz olabiliriz ve bundan dolayı da önceden hesap edemeyiz.</p>

  <p>Tabiattaki kanunluluk: tabiattaki kanunluluk, tabiatta olup-biten hadiselerin aynı kalması, değişmemesi olarak tarif edilebilir. Fakat tabiattaki kanunluluk da birçok defa nedensellik ile bir tutulmuş; bu yüzden onun kategorial hususiyeti ortaya konmamıştır; diğer taraftan tabiat hadiselerini tayin eden bu kanunlar, kendi ifade şekilleriyle de bir tutulmuştur. Hâlbuki ontik bakımdan bir kanunun ifade edilmesi veya edilmemesi müsavidir. Hakiki bir tabiat kanununun cevherle münasebeti vardır; çünkü tabiat kanunu, tabiat hadiselerinde aynı kalan, değişmeyen bir karakter ifade eder; bu sebepten dolayı kanunluluğu hadiselerin aynı kalması, değişmemesi olarak tarif edebiliyoruz; başka bir ifade ile: kanunluluk, tabii hadiselerdeki reel umumilik demektir. Fakat tabiattaki bütün hadiseler reel umumi değildirler; onların özgün olan bir tarafı da vardır. Ama özgün hadiselerin mevcut olması, reel umumi olanın mevcut olmamasını ifade etmez. Eğer tabiat hadiselerinde reel umumi olan bir taraf olmasaydı, bu takdirde müşahede ve denemelere dayanan kesin indüksiyonun bizi umumi kanunlara götürmesine imkân olmazdı. Zira kesin indüksiyon, tabiat hadiselerinde reel umumi olanın mevcut olmasına dayanır; bunsuz tam bir indüksiyon mümkün olmazdı.</p>

  <p>Nedensellik de, tabiattaki kanunluluk da, aynı reel hadiseler sahasına aittir. Böyle bir vaziyette bunlar birbirinden nasıl ayırt edilebilir? Gerçi her iki kategori arasında sıkı bir münasebet vardır; fakat bundan dolayı onların birbirinin aynı olması icap etmez. Tabiat hadiselerinden birisi, bundan sonra gelen bir hadisenin illeti olabilir; yani onu determine eder; Hâlbuki tabiattaki kanunluluk, cereyan eden hadiselerin bir aynılığını ifade eder. Aslında nedensellik, kanunluluk olmadan da mevcut olabilirdi; fakat bu. Takdirde illetlerde bir aynılık bulmak mümkün olmazdı; zira illetlerdeki aynılık, kanunluluğun bir ifadesidir.</p>

  <p>Bugünkü fizik istatistik kanunlardan da bahsetmektedir. Ontoloji bakımından bunun manası şudur: istatistik kanunlar da tabiat kanunlarıdır; burada değişen yalnız kanun tipidir; yani istatistik kanunlar başka bir karakterde olan kanunlardır. Tabiat kanunları olup biten hadiselerin hepsini determine ettikleri halde, istatistik kanunlar, ancak bu hadiselerin çoğunluğunun ortalama kıymetini determine ederler. Fakat bu kanunlar da diğer kanunlar gibi hadiselere ait olan kanunlardır; yani ontiktirler.</p>

  <p>Karşılıklı tesir: Aynı mekânda, aynı zamanda olup-biten her şey arasında karşılıklı bir tesir vardır. Bu ifadenin manası şudur: Aynı zaman ve mekânda cereyan eden hadiseler birbirine tesir ederler, yani onlar tek bir oluş meydana getirirler. Karşılıklı tesirle, nedensellik ve tabiattaki kanunluluk arasında bir münasebet vardır. Karşılıklı tesir, nedensellik, kanunluluk iç içe girerler, yani onlar reel dünyada bir arada bulunurlar. Fakat onların iç içe olmaları, aralarındaki farkı ortadan kaldırmaz. Bu kategorilerin durumu, aynı reel varlık-alanındaki kategorilerin birbirleriyle içten olan münasebetini göstermektedir.</p>

  <p>Karşılıklı tesirle kanunluluk arasındaki münasebet nasıl bir münasebettir? Onların birbirleriyle uzlaşabilecekleri bedihi değildir; onlar birbirleriyle uzlaşmayan kategoriler de olabilirlerdi. Fakat onlar gerçekten birbirleriyle harmoni halindedirler; bu şu noktada ortaya çıkıyor: kanunluluk, reel hadiselerin aynılığını ifade eder; diğer bir tabirle aynı illetler kompleksinin tekrar etmesiyle hadiselerin aynılığı arasında bir münasebet vardır. Bu münasebet, nedensellik kategorisi için doğrudur (yani aynı illetler, aynı eserleri meydana getirirler). Esas itibariyle iki heterojen determinasyon formu (mesela, karşılıklı tesir ve tabiattaki kanunluluk) arasında bir harmoninin mevcut olabilmesi, aynı illetler kompleksinin tekrar etmesinin karşılıklı tesirin bir neticesi olmasına bağlıdır; yani gelişi güzel bir şeyin, gelişi güzel diğer bir şeyle bir arada bulunması değil, ancak muayyen bir şeyin diğer muayyen bir şeyle birlikte bulunması şarttır. Bu, bize bu üç determinasyon formunun nasıl iç içe girdiğini gösteriyor.</p>

  <p>Reel-münasebet kategorisi: bütün reel şeyler arasında bir münasebet vardır; bu itibarla bu kategori bir bedihilik ifade eder. Gerçekten reel varlık-âleminde şekil, yapı, bütünlük, birlik, birbirine tâbi olma ifade eden her şey, reel-münasebet kategorisi sahasına aittir. Bu kategori, yalnız tabiat varlığını değil, diğer reel varlık-alanlarını de ilgilendirir; mesela bütünlükle mekândaki parçalar arasında, zamanda birbirini takip eden hadiseler arasında bir münasebet vardır. Tabiat bilimlerinde reel-münasebet büyük bir rol oynar. Zira kanun şeklini haiz olan tabiattaki bütün şeyler arasında bir münasebet vardır: yol, devamlılık, hız, sürat, istikamet, kitle, hararet, kuvvetlerin şiddeti vesairede olduğu gibi.</p>

  <p>Oluş (process) kategorisi: Bütün reel olan teşekküller oluş içinde bulunurlar. Oluş, reel olan şeylerin bir varlık şeklidir; oluş, antik çağdaki düşünürlerin kabul ettikleri gibi reel varlığın zıttı değildir; bilakis oluşun kendisi bir nevi varlıktır; yani bütün reel dünyanın esasını teşkil eden bir varlık nev&rsquo;idir; fakat reel varlığın dışında olan bir varlık türü değildir. Fakat oluş, zamanlılık da değildir; ancak zamanda yer alan hadiselerdir; zaman, ilk defa oluşta somut bir karakter kazanır.</p>

  <p>Durum kategorisi: Durum, oluş esnasında meydana gelen bir şeyin başka bir şekle girmesidir. Durum değişir; fakat oluş, devam edip gider; esas itibariyle oluş, durumların daimi olarak değişmesinden başka bir şey değildir. Hâlbuki ilk bakışta şöyle bir intibaa kapılmak mümkündür: Oluş, gelip-geçicidir; fakat durum, sabit kalan bir şeydir. Hâlbuki bunun tam tersi doğrudur: durum, gelip-geçicidir; devamlılık oluşa ait bir hususiyettir.</p>

  <p>Çok eskiden sanılıyordu ki, durumlar ancak cevhere ait olabilirler; ancak bir cevherde durumlar meydana gelebilirler ve durumlara cevherin tarzları (kipleri) adı veriliyordu ve bu kipler cevherin ihtimalleri olarak kabul ediliyorlardı. Fakat eski cevher telâkkisi ile birlikte bu görüş de ortadan kalkmıştır.-</p>

  <p>Tabiat felsefesinden bahsedilirken, kategoriler problemine, bilhassa organik varlık-sahasını tayin eden kategorilerin bazılarına temas edilecektir. Burada organik varlık-sahasının kategorilerinden ancak bazılarının adlarını saydık; hiçbirisini tasvir etmedik. İnsan-varlığım tayin eden kategorileri ve tabiat kategorilerinden bazılarının nasıl bir değişiklikle insan &ldquo;başarı&rdquo;ları sahasına geçtiklerini tarih felsefesinden ve antropolojiden bahsederken göreceğiz.</p>

  <h3><a id="ncx552"></a><a id="a68"></a>2. Varlık-türlerinin tasviri</h3>

  <p>Varlığın nevileri ikidir:</p>

  <p>1. Reel varlık;</p>

  <p>2. İdeal varlık.</p>

  <p>Her iki varlık-türü birbirinden çok farklıdır. Reel varlık, zaman-mekân içinde bulunan bir varlık-türüdür. Bu varlığın zaman-mekân içinde bulunması, onun oluş içinde bulunmasını, değişmesini ifade eder. Oluş, hem meydana gelme, değişme, hem de başka şekillere girme demektir. Bütün reel varlık-âleminde bu fenomenleri tespit etmek çok kolaydır; bunun için de insanın çevresine, etrafına bakması kâfidir. Bilhassa organik sahadaki değişmeleri göstermek hiç de zor bir şey değildir.</p>

  <p>Organizma, gözümüzün önünde daima değişmektedir; mesela insan fert olarak doğuyor, büyüyor, gelişiyor ve gelişme neticesinde değişik ifade şekilleri kazanıyor ve nihayet yerini yeni fertlere, yeni nesillere bırakıyor. Jeolojik devirler de göz önünde bulundurulursa, kömürleşme fenomeni, yine uzvi varlığın şekil değiştirmesinden başka bir şey değildir. Bitkiler sahasında değişmenin ve oluşun bütün merhalelerini kısa bir zaman içinde tespit etmek çok kolaydır. Anorganik saha da, hiç durmadan değişmektedir. Fakat bu sahadaki değişmeler, yavaş yavaş olmakta ve bu sebepten dolayı kısa bir ömrü olan ferdin gözüne çarpmamaktadır; jeolojik devirler, bu varlık-sahasının da ne kadar çok değiştiğini bize gösteriyorlar.</p>

  <p>Reel varlık-alanında bir ferdilik (teklik) vardır. Değişik dereceler göstermek şartıyla, bu ferdilik (teklik) anorganik sahadan başlar; organik sahaya ve insana kadar gelir. İnsanda ferdilik, en yüksek derecesine erişir; çünkü insanda ferdilik (teklik) en bariz vasıflarını bulur; ferdilik (teklik) demek, tam manasıyla benzeri, numunesi, mümessili bulunmamak demektir. Gerçekten insan âleminde hiçbir insan, diğerinin yerine tam manasıyla geçemez; hiçbir insan, diğer bir insana benzeyemez, onun yerini tutamaz. İnsanlar arasında görünüşte bir benzerlik olsa da, yine de insanlar hareketleri, karakterleri, başarıları, tavır takınmaları bakımından birbirinden çok farklıdırlar. Bunun içindir ki, ferdiliğin sonuna kadar bilinmeyeceğine çok erkenden işaret edilmiştir: <span class="t8">individuum est ineffabile</span>.</p>

  <p>Öteden beri, hiç olmazsa Descartes'ten beri, ruhi varlık-sahasına (<span class="t8">res cogitans</span>) yalnız zaman içinde bulunan bir varlık-alanı nazarıyla bakılmıştır. Hâlbuki organik ve anorganik varlık-sahalarına (<span class="t8">res extensa</span>&rsquo;ya), hem zaman, hem de mekânda bir &ldquo;yer kaplama&rdquo; atfedilmiştir. Bilim ve felsefenin bugünkü durumu için böyle bir farkın yapılmasına lüzum yoktur. Zira bugün bizim ruhi varlık-sahası hakkındaki görüş ve bilgimiz, dününkine nazaran çok değişmiştir. Çünkü bugün bilim ve felsefe için, bir organizmaya bağlanmayan bir ruh tasavvuru terkedilmiştir ve ruhi varlık-sahasını diğer sahalardan &ldquo;nazari&rdquo; olarak ayırmak da artık kolaylaşmıştır. Bu sebepten dolayı Descartes&rsquo;m zamanından arta kalan bu görüşün artık terk edilmesi icap eder. İmdi, ruhi varlık-sahası da, mekânda &ldquo;yer kaplayan&rdquo; bir organizmada meydana çıkmaktadır; bu sebepten dolayı ruhi varlık-âlemi, dolayısıyla da olsa, mekân içinde bulunmaktadır. Bunun için de biz bütün reel varlık-âlemini, zaman-mekân içinde bulunan bir varlık olarak vasıflandırdık.</p>

  <p>İdeal varlık, reel varlığın tam zıddıdır. İdeal varlık, zaman-mekânda bir &ldquo;yer kaplamaz&rdquo;. Bundan dolayı ne değişir; ne de oluş içinde bulunur. Bunun neticesi olarak da ideal varlık, meydana gelmez, değişmez, başka bir şekle girmez ve onun bir ferdiliği de yoktur. Bu sebepten dolayı ideal varlığın mevcudiyeti, öteden beri itirazlarla karşılaşmış, münakaşalara en çok sahne olmuş bir varlık türü olmuştur. Birçok felsefi teoriler, bu varlığı süjenin herhangi bir kabiliyetinin bir mahsulü sayarlar ve süjenin bu varlığı meydana getirdiğini söylerler; hatta varlık adını bile bu saha için kullanmaktan çekinirler.</p>

  <p>Gerçi idealist teoriler, reel varlığı da süjeye, onun herhangi bir kabiliyetine götürmeye (irca etmeye) çalışırlar. Fakat reel varlığın süje tarafından meydana getirildiğini iddia etmek, onu süjenin kabiliyetlerine irca etmek (götürmek) &ldquo;naif&rdquo; insanı inandırmaktan çok uzaktır. &ldquo;Naif&rdquo; insan, yani tabii görüşe dayanan insan, hiçbir zaman reel olarak &ldquo;var olan&rdquo; şeylerin, süjenin veya onun kabiliyetlerinin bir mahsulü olduğuna inanmaz. Olsa olsa, reel varlığın &ldquo;insan-üstü&rdquo; bir süje tarafından ve bir defaya mahsus olarak yaratıldığını kabul edebilir; hatta bunu kabul etme bile tabii ihsan görüşü için bir ölçünme mahsulüdür. Günlük hayatta böyle bir ölçünme bile kimseyi meşgul etmez. Reel varlığın ağır basması, inkâr edilememesi, temelini bu tabii görüşte bulur.</p>

  <p>Hâlbuki ideal varlık, böyle naif bir görüşe dayanmaz. Naif görüşün çerçevesi içinde onun hiçbir yeri yoktur, ideal varlık, ilk defa felsefe ve bilimde meydana çıkar. Gerçi naif insan, günlük hayatında hesap ameliyeleri yapar; başkasına karşı dürüst hareket etmeyeni, sözünü tutmayanı beğenmez; öyle bir insana karşı emniyet göstermez; iyi ve kötü hareketlerden bahseder. Fakat bu fenomenler onun için bir mesele teşkil etmezler; bunlar onun için apaçık şeylerdir; tıpkı damarlarında dolaşan kan gibi.</p>

  <p>Bu sebepten dolayı bu varlık-nevilerini süjeye veya onun kabiliyetlerine irca etmekte bir fark vardır. Felsefi teori, reel varlığı başka bir şeye irca ederken (götürürken) tabii insanın görüşüyle çatışmamaya, onun mukavemetiyle karşılaşmamaya dikkat eder; onun için felsefi teori, hiç olmazsa reel varlığı görünüş ve görünüş olmayan diye iki kısma ayırır; veyahut da başka bir şekilde bu fikrini ifade etmeye çalışır, fakat felsefi ve bilimsel teoriler, ideal varlık için böyle bir şeye lüzum görmüyorlar. Çünkü ideal varlık naif görüşü ilgilendirmiyor ve günlük hayatta o, başka adlarla ortaya çıkıyor; hatta naif görüş, bazı hallerde bu varlık-sahasını da, reel varlık-sahasının aynı olarak, kabul edebiliyor (mesela adetlerde olduğu gibi), imdi temelini naif görüşte bulmayan ideal varlığa, teoriler istedikleri gibi tasarruf edebiliyorlar. Çünkü ideal varlığın başka bir şeye irca edilmesi (götürülmesi) her sathi görüşü kandırabilecek bir durumdadır.</p>

  <p>Buna ideal varlığı göstermenin güçlüğü de ilâve edilirse, teorilerin hürriyetlerinin ne kadar artacağı tasavvur edilebilir. Gerçekten ideal varlığı göstermek, reel varlığı göstermek kadar kolay değildir. Nitekim öteden beri ideler, daima reel varlık-alanlarının dışında gösterilmişlerdir. <span class="t8">İ</span><span class="t8">deler âlemi</span>, bu reel âlemi aşan, bu âlemin temelini teşkil eden müstakil bir âlem olarak kabul edilmiştir, ideler hakkındaki bu felsefi teori de, ideal varlık-türünün metafizik yükünü ağırlaştırmış ve ondan sarfı nazar edilmesini mümkün kılmıştır. Çünkü bu yapısal metafizik teori, problemi açıklayamamış, bilâkis onu müphem kılmıştır. Fakat ontoloji, ideal varlıkla, reel varlık-âlemini aşan, onunla hiçbir ilgisi olmayan herhangi müstakil bir varlık âlemi, yani bu reel varlık-âleminin dışında bulunan bir ideler âlemi kastetmemektedir. Ontoloji, ideal varlığı, aynı reel varlık-âleminin içinde görmekte ve bu bakımdan ontoloji çok müşahhas fenomenlerden hareket etmektedir.</p>

  <p>İmdi ontoloji, ideal varlık tabiriyle matematik sahayı, kıymetler ve fikirler sahasını kastediyor; yani matematik sahada, kıymetler ve fikirler alanı meydana çıkan fenomenleri göz önünde bulunduruyor. Zira ontoloji, bu varlık-sahasını da, tıpkı reel varlık gibi fenomenlerde aramaktadır. İdeal varlık-âlemi de, tıpkı reel varlık-âlemi gibi çeşitli alanlardan meydana gelmektedir. Nasıl ki reel varlık âlemi, ruhi (psişik), manevi (tarihi), organik ve anorganik alanlardan meydana geliyorsa, ideal varlık da matematik saha, kıymetler ve düşünceler (fikirler) sahası gibi çeşitli alanlardan meydana gelmektedir. Bu varlık alanları da, tıpkı reel varlık-alanları gibi &ldquo;kendi başına var olan&rdquo; varlık-alanlarıdır. Bu varlık-alanları &ldquo;kendi başına var olma&rdquo; bakımından hiçbir suretle reel varlık-alanlarından geri kalmazlar.</p>

  <p>Gerçi ideal ve reel varlık-nevileri iç içedirler; birbirleriyle münasebet halindedirler. Fakat bununla beraber birbirinden çok farklıdırlar. Mesela matematik varlık-sahası, reel varlık-âleminde bulunan veya bulunması mümkün olan münasebetler ihtiva eder (mesela 3<span class="t10">6</span>=729; çok kenarlı bir şeklin açılarının toplamı = 2 (n&mdash;2)R dir; burada R dik açıyı ve p ise kenarların sayısını gösteriyor; π=3,14159 gibi). Matematik, bu münasebetleri tespit ederken hiçbir suretle reel varlık-âlemini göz önünde bulundurmaz; ona tâbi olmaz; yani reel âlemde ister bu münasebetler bulunsunlar, isterse bulunmasınlar; fakat bununla beraber çok defa matematik münasebetler reel varlık âleminde gerçekleşebiliyorlar.</p>

  <p>Kıymetler sahası da, aynı suretle ideal varlığın hususi bir alanını teşkil ederler. Fakat kıymetlerle matematik münasebetler arasında bir fark vardır. Matematik teşekküller, reel varlığın bütün sahalarında ve bilhassa anorganik sahada gerçekleşebildikleri halde; kıymetler, yalnız insan hareket ve faaliyetlerinde ve bunların bir mahsulü olan bütün insan başarılarında meydana çıkarlar. Zira insan başarıları arasında kıymetlere karşı kayıtsız kalan hiçbir başarı mevcut değildir; fakat kıymetlerin diğer herhangi bir varlık-alanıyla de bir ilgileri yoktur.</p>

  <p>Gerçi kıymetler de matematik teşekküller gibi &ldquo;kendi başına bir varlığa&rdquo; sahiptirler ve süjeye tabi olmadan da mevcutturlar; fakat kıymetler, reel varlık âleminde herhangi bir determinasyon sağlayamazlar; kendi alanları bakımından ideal bir varlık-alanı teşkil eden kıymetler, ancak insan hareket ve faaliyetlerini tayin ettikleri zaman reel varlık-alanına geçerler; fakat kendileri yine de reel değildirler. Nasıl ki matematik formüller reel varlıkta bir gerçekleşme (realisation) bulabiliyorlarsa, kıymetler de insan hareket ve faaliyetlerini determine ederken, bu hareket ve faaliyetlerde ve bunların mahsullerinde (başarılarında) bir gerçekleşme şekli bulurlar.</p>

  <p>Fikirler sahasının idealitesine gelince: fikirler sahası hususi bir durum gösterir. Zira buradaki idealite, hususi bir şekilde bir araştırmaya ihtiyaç göstermeden gösterilmesi mümkün olan bir idealitedir. Fikirler, ya yazı ile tespit edilirler veyahut da ata-sözleri gibi sözlü olarak nesilden nesle geçerler. Her iki halde de onların varlık karakteri, herhangi bir itirazla karşılaşmaz. Zaten fikirlerin idealitesi ile onların değişmemesi, zaman kaydına tâbi olmaması kastediliyor.</p>

  <p>Fakat fikirler sahasında matematik ve kıymetler sahasında olduğu gibi bir gerçekleştirme bahis mevzuu değildir. Fikirler âleminde ancak onların yeni baştan canlanması, aktif bir alanın, yani reel bir düşünmenin tetkik objesi olması veya olmaması bahis konusudur. Fikirlerin reel bir düşünmeyi determine etmeleri ise onların bilinmesine bağlıdır.</p>

  <p>Bütün bunlardan anlaşılıyor ki, her üç alan da birbirinden farklıdırlar, tıpkı reel varlık-alanları gibi. Nitekim reel varlık-alanlarında da organik, anorganik ve diğer alanlar arasında büyük farklar vardır.</p>

  <h3><a id="ncx572"></a><a id="a69"></a>3. Reel varlıkla ideal varlığın veriliş - tarzı</h3>

  <p>Reel varlıkla, ideal varlığın veriliş-tarzları arasında da bir fark vardır. Reel varlık, bize doğrudan doğruya süjenin reel edimleri sayesinde verilmektedir. Reel varlığı, bize veren edimler iki gruba ayrılır:</p>

  <p>1. Bilgi edimleri (idrak, düşünme, anlama gibi);</p>

  <p>2. Duygusal edimler.</p>

  <p>Biz bilgi edimlerine ait olan misalleri, bilgi probleminden bahsederken vermiştik. Orada bu edimlerle ideal varlık arasında bulunan ilgiye de işaret etmiştik.</p>

  <p>Duygusal edimler, direkt olarak yalnız reel varlık-alanlarına aittir; fakat hepsine değil. Duygusal edimlerde, realite bütün katılığı ve çıplaklığı ile bize verilmektedir. Mesela bir sevgi edimi, bir nefret ve bir tiksinme edimi, sevilen şeyi, nefret edilen şeyi, tiksinilen şeyi bütün ağırlığıyla, bütün katılığıyla bize vermektedir. Bu edimler, gelmekte olan, gelecek olan (istikbale ait olan), geçmiş bulunan (mazi olan) reel fenomenlere de ait olabilirler. Gelmekte olan reel fenomen, sevilen bir şeye aitse, bir önceden sevinme şeklinde meydana çıkar; eğer nahoş bir duruma aitse, önceden duyulan bir nefret ve tiksinti şeklinde ortaya çıkar; hatta onun muayyen bir baskısı olur. Geçmiş olan nahoş bir durum, kendisini bize bütün nahoş tesiriyle hatırlanır.</p>

  <p>İdeal varlığın veriliş-tarzı, reel varlığın veriliş-tarzından başkadır. Reel varlık-âleminde verilen bir şey, mesela bu verilmeyi sağlayan bir idrak-edimi ise (ister bu idrak-edimi optik veya diğer aletlerle teçhiz edilsin veyahut edilmesin), doğrudan doğruya idrak edilen bir şeydir ve bu idrak edilen şeyin kendisi bahis konusudur. Hâlbuki idrak-edimi, ideal varlık-sahasıyla doğrudan doğruya temas halinde değildir. Gerçi ideal varlık, idrak sahasına geçiyor; fakat burada idrak sahasına geçen (intikal eden), matematikte olduğu gibi, bu varlığın işaretleridir, yani işaretler vasıtasıyla tasviridir; fakat bu ideal varlığın doğrudan doğruya kendisi değildir; ama bu işaretler bu varlık-alanının yerine kaim oluyorlar. Nitekim matematik varlık-alanı, idrak sahasına adetler, işaretler, hatlar, satıhlar, buutlar (hacimler) ve bunların birbiriyle münasebeti vasıtasıyla geçiyor. Bizim bunlara tatbik ettiğimiz ameliyeler idrak-sahasındadırlar; fakat böyle bir geçme, bu varlık-alanı için zorunlu değildir.</p>

  <p>Çünkü ideal varlığın (burada matematik alanın) bu verilişi, reel varlıkta karşılığını bulmayabilir. Nitekim bütün matematik formlar reel varlık-sahasında ifadesini bulamıyorlar. Mesela N-buutlu bir teşekkülü matematik bakımdan tasvir ve hesap etmek, onun formüllerini bulmak mümkündür. Hâlbuki reel varlık-âleminde ancak üç buutlu teşekküllerle karşılaşabiliriz. Euklid hendesesinin diğerlerine nazaran olan üstünlüğü, kuvveti de bu noktadadır. Bu sebepten dolayı, denilebilir ki, matematik varlık, bir imkânlar varlığıdır; fakat bu imkânların ancak bir kısmı realitede ifadesini bulabiliyor. Gerçi matematik varlığın realitede ifadesini bulması, bu varlığın kendisi için arızidir, yani onun mahiyetine ait değildir; fakat bu, reel varlık için böyle değildir. Zira reel varlık, matematik formüllere bürünebildiği nispette kesin bir bilgi sağlayabilir; bunun dışında kalan bilgi kesinlikten mahrumdur. Bu sebepten dolayı bugünün tabiat bilimleri ve bilhassa fizik-kimya gibi bilimler, kendi bilgilerini matematik ifadelerle tespit etmeyi bir esas gaye olarak görmektedirler. Çünkü bu bilimler kendi bilgilerini matematik ifadelerle tespit edebildikleri, yani kemmi oldukları nispette asıl gayelerini gerçekleştirmiş, yani kesin bir bilgi karakterini kazanmış olurlar.</p>

  <p>Bundan anlaşılıyor ki, reel varlıkla ideal varlık (burada matematik varlık) iç içe olan varlık-sahalarıdır. Çünkü ideal varlık, ifadesini reel varlıkta bulduğu nispette kendisini bize göstermektedir. Fakat ideal varlığın reel varlıkta ifadesini bulması, biraz önce işaret edildiği gibi, bu varlığın kendisi için zorunlu değildir. Zira birçok matematik teşekküller, realitede ifadesini bulmazlar da.</p>

  <p>Nasıl ki bütün reel varlık-alanları, birbirinin aynı değilseler ve aralarında farklar varsa, ideal varlık-alanları da birbirinin aynı değildirler ve aralarında farklar vardır. Hatta bu, onların veriliş-tarzlarında da kendisini göstermektedir. Mesela kıymetler sahasını ele alalım. Kıymetlerin verilmesini, bilhassa duygusal edimler (idrak ve anlama da dâhil) sağlamaktadır. Hâlbuki matematik sahada bu edimlerin, yani duygusal edimlerin hiç bir rolü yoktur. Kıymetler, bilindiği gibi, hareket ve faaliyetlerimizi tayin eden prensiplerdir. İdeal bir alanı teşkil eden kıymetler, ancak hareket ve faaliyetlerimizi tayin etmeleri sayesinde bize verilmektedirler ve ancak bu suretle onlar reel varlık-sahasına geçiyorlar. Tıpkı matematik saha gibi, bütün kıymetlerin de realite sahasına geçmeleri zorunlu değildir. Dürüstlük, söz verme, iyi ve kötü gibi kıymetler ideal prensiplerdir. Dürüstlük, insanların dürüst hareketlerinde meydana çıkar; söz verme, verilen sözün yerine getirilmesinde kendisini gösterir. Aynı şekilde iyi ve kötü de yine hareket ve faaliyetlerimizde kendilerini bize tanıtırlar. Bütün etik aktüalite, yani etik hareket ve faaliyetler, kıymetlerin bize verilmesini sağlar.</p>

  <p>Matematik saha ile kıymetler alanı arasındaki asıl mühim fark, onların sahalarını determine etmelerinde meydana çıkar: matematik prensipler tarafından determine edilen reel varlık-sahasında hiçbir istisnanın yeri yoktur; Hâlbuki ilk defa insan âleminde ortaya çıkan, insanın hareket ve faaliyetlerini tayin eden kıymetler alanındaki determinasyonda istisnalar, alelâde bir durum gösterirler. Çünkü her insan bir bireydir ve her birey de biyopsişik nüveler değişiktir; bu sebepten dolayı onların determinasyonları da değişmek zorundadır. İmdi bütün insanların dürüst olmamaları, sözlerini yerine getirmemeleri böyle bir ferdilikten doğmaktadır. Fakat bununla beraber gerek matematik sahanın, gerekse kıymetler (negatif veya pozitif olsunlar) alanının kendilerini bize tanıttığı, bize verdiği yer, reel varlık-alanlarıyla insanların hareket ve faaliyetleridir; yalnız fark, her iki sahadaki determinasyonun umumi olması veya olmamasında ortaya çıkıyor.</p>

  <p>Nasıl ki matematik sahanın prensiplerinin reel varlık-alanlarında meydana çıkması, onları değiştiremiyorsa, aynı şekilde kıymetlerin hareket ve faaliyetlerimizde meydana çıkması da onları değiştirmez. Zira kıymetlerin kendileri, yani onların varlık-karakteri, her ideal varlık-alanı gibi, hiçbir suretle değişmez; ancak kıymet-duygusu ile kıymet-bilgisi değişebilir. Bu değişme pozitif olduğu gibi negatif de olabilir; fakat her değişme, bir gelişme ifade eder ve kıymet-duygusu, kıymet-bilgisi geliştikçe, kıymetlerin verilmesi de birlikte gelişir. Bu gelişme negatif olduğu zaman pozitif kıymetlerin verilmesi daha &ldquo;bulanık&rdquo; bir şekil alır; negatif kıymetler ise ön plânda yer alırlar; pozitif olduğu zaman bunun tersi olur.</p>

  <p>Fakat matematik strüktürler, teşekküller, başkalarına öğretilebildiği halde, kıymetler, kıymet-strüktürleri başkalarına öğretilemez; kıymetler hakkında verilen bilgi, ancak insanın kıymet-duygusunu keskinletebilir; yani yarı şuurlu olan kıymetlerin, tam şuurlu olmalarını sağlayabilir; fakat kıymetleri bize veren duyguyu temin edemez. Gerçi matematikte de öğrenebilmenin bir sınırı vardır; bu da ifadesini, matematik kabiliyette bulur; bu bakımdan her iki saha birbirine çok yaklaşır; fakat yine de kıymetler sahasındaki öğrenme, matematik sahadaki öğrenmenin çok gerisinde kalır. Çünkü kıymet-duygusu ve kıymetler, hayat faaliyetlerine aittirler ve günlük hayatta olup-biten birçok şeylerin tesiri altındadırlar. Hâlbuki günlük hayatla direkt bir ilgisi olmayan matematik duygu, bu gibi tesirlerin dışında kalır.</p>

  <p>Gerçi kıymet-duygusu da, matematik duygu gibi çocukluktan beri gelişir; fakat her iki sahanın gelişme şartları değişir. Matematik kabiliyetin, duygunun, gelişmesinde çevrenin tesiri hemen hemen yok gibidir; fakat kıymet duygusunun gelişmesinde çevrenin tesiri çok büyüktür; hele biyopsişik nüve kuvvetli olmadığı zaman, gelişmekte olan fert, çevresindeki numunelerin, olup-biten hadiselerin tesirinde kalır ve bambaşka bir kıymet duygusuna sahip olabilir. Matematik kabiliyet gelişirken çevresinde numuneler görmeye muhtaç değildir<a id="a70"></a><a href="../Text/notes.html#a240"><span class="t10">{30}</span></a>. Hâlbuki kıymet-duygusu numunelere çok muhtaçtır. Bundan başka bir insan yüksek bir matematik kabiliyete sahip olduğu halde, aynı yükseklikte olan bir kıymet duygusuna sahip olmayabilir.</p>

  <p>Matematik saha, tatbikatını realitede ve bilhassa realitenin kesin bilimlerinde buluyordu. Kıymetler de tatbikat sahasını yine realitede, yani insanın hareket ve faaliyetlerinde, bu hareket ve faaliyetlere yön vermede bulurlar. Matematikte bu tatbikat, bilimsel araştırmalar ve ilerlemeler sayesinde gerçekleşiyor. Hâlbuki kıymetler sahasındaki tatbikatı sağlayan hayat ve bir bütün olarak eğitimdir; fakat herhangi hususi bir bilim değildir. Ancak bir bütün olarak eğitim ve hayat, kıymet-duygusunun gelişmesini, genişlemesini sağlayabilir; yoksa bu iş, pedagoji veya ahlâk gibi herhangi bir bilimin işi olamaz. Çünkü gelişen insandaki kıymet-duygusuna şekil verecek olan bu hususta söylenilen güzel sözler ve öğütler değil, eğiten insanın hareket ve faaliyetleriyle, tavırlarıyla numune vermesi ve numune olmasıdır, imdi pedagojik başarı (yani eğitimin başarısı) hususi bir bilimin okutulmasıyla sağlanamaz; bu ancak numunelerle sağlanabilir. Bu sebepten dolayı nesillerin terbiyesini üstüne alan hocaların bu hususta hem negatif, hem de pozitif olan büyük rolleri vardır. Fakat bu hususta mektep de yalnız başına kâfi gelmez; mektebin verdiği misallerin de günlük hayat ve sosyal çevrede olup-biten şeyler tarafından nakzedilmemesi şarttır.</p>

  <p>Fikir sahasının bize verilmesine gelince: fikir sahasının bize verilmesini sağlayan edimler, hem duygusal hem de bilgi edimleridir. Fakat fikirler sahasının bize verilebilmesi için, onların fikir olarak bilinmesi şarttır; ancak bilinen fikirler, düşünmemizin aktivitesini tahrik ederler; düşünmemiz bu fikirlerden müteessir olur; onlar üzerinde düşünür; onları yeni baştan reel bir düşünmenin objesi yapar; geliştirir, genişletir; onlara yeni düşünceler ilâve eder veyahut onlarla hesaplaşır, onları reddeder, çürütür. Fakat onları değiştiremez; bu hususta daha önce mantık bahsinde misaller de vermiştik.</p>

  <p>Bu bize gösteriyor ki, fikirler de kendi başına kaldıkları zaman, herhangi bir aktivite gösteremiyorlar; onların aktif olabilmeleri için, hususi bir araştırma objesi haline getirilmeleri icap eder.</p>

  <p>Bütün bu ideal alanlar arasında müşterek olan bir taraf varsa, bu da onların bize verilmeleri için reel varlığı bir araç (medium) olarak kullanmalarıdır. İdeal alanların hepsi de, realiteye tatbik edilmeleri, insanın reel hareket ve faaliyetlerini tayin etmeleri, düşünme edimleriyle, diğer bilgi edimlerinin tahrik etmeleri bakımından meydana çıkıyor. Fakat bu ideal alanlar, içinde meydana çıktıkları bu araca tâbi değildirler; aksine bu araç onlara tâbidir; bu aracı o varlık-sahaları determine ediyorlar. Bu determinasyon, ya matematik teşekküllerde olduğu gibi, değişmez bir şekilde ve umumi olarak kalır; yahut da hayat aktivitesi sahasında, yani insanın hareket ve faaliyetlerinde olduğu gibi, şahıstan şahsa değişik bir karakter gösterir; hatta böyle bir değişiklik devirlere de ait olabilir ve her devirde değişik şekiller göstermek şartıyla meydana çıkar. Çünkü her devirde yaşayan insanların hareketlerini tayin eden santral kıymetler hakkındaki duygu değişiyor. Zira bir devre rengini veren, bir devri canlandıran kıymet-skalası hakkındaki bilgi veya duygu değişebilir ve değişmektedir. Mesela kıymetlerin bazıları inaktif (aktif olmayan) bir karakter kazanırlar.</p>

  <p>Yahut da bu determinasyon, fikirler sahasında olduğu gibi değişik istikametler gösterir. Zira fikirlerin bir devirde yaşayan insanların düşünme faaliyetini harekete getirmeleri de değişiktir. Çünkü her devir, bilimsel ve felsefi seviyesi bakımından daha önce ortaya atılan fikirlere karşı açık olmayabilir. Zira istikbaldeki nesillere hitap eden fikirler vardır. Onun içindir ki, bilim ve felsefe tarihinde fikirlerin aktif bir alana girmeleri, yani bir devirde yaşayan insanların düşünmelerini tahrik etmeleri veya onun dışında kalmaları değişmektedir. Mesela bir Nietzsche&rsquo;nin, bir Schopenhauer&rsquo;ın insan hakkında ortaya koydukları fikirler kendi zamanlarında inaktif kalmışlardır. İlk defa zamanımızda bu filozofların fikirleri felsefi antropolojide mühim bir rol oynamaya başlamıştır. Çünkü her devir, her fikir için olgun değildir. Nitekim her insan da kıymetlerin sesini duyacak bir olgunlukta olmayabilir; sunulan şeyin kıymetini takdir etmeyebilir, görmeyebilir.</p>

  <p>Böyle bir takdir etmemenin, görmemenin, takdir edilmemenin birçok sebepleri vardır. Zira kıymet-duygusu, yalnız ferdin kendisinin mahsulü değildir; çevrenin bu hususta bir hissesi vardır; kıymet-duygusu üzerinde bir tesiri vardır. Bir çocuk başlangıçtan beri kendi çevresinde kayırmaların hâkim olduğunu görüp işitirse, onun kıymet-duygusunun yüksek kıymetlere açık olabilmesi, çevrenin seviyesinin üstüne çıkabilmesi, çok kuvvetli biyopsişik bir nüveye ihtiyaç gösterir; aksi takdirde çevrede hâkim olan kıymet-duygusuna kendisini teslim eder. Bilhassa fikir sahasında çevrenin büyük bir rolü ve tesiri vardır. Fikrin hiçbir kıymet ifade etmediği bir yerde, ortaya atılan fikirler ne kadar derin olurlarsa olsunlar, yine de takdir edilmeyebilirler, görülmeyebilirler. Çünkü henüz öyle bilimsel ve fikri bir atmosfer yoktur; bilimsel, fikri atmosferi yaratacak insanlar eksiktir; veyahut azınlıktadırlar. Çünkü birinci derecede bilimsel ve fikri atmosferi yaratacak insanlar mesuldürler; ikinci derecede bu mesuliyet, bu atmosferin içine girmek isteyenlere, bu atmosferin taliplerine terettüp eder.</p>

  <h3><a id="ncx592"></a><a id="a71"></a>4. Varlık-tarzları<a id="a72"></a><a href="../Text/notes.html#a242"><span class="th31">{31}</span></a></h3>

  <p>Fenomenlerden hareket eden ve formel olmayan bir ontolojinin yalnız varlığın türlerini, &ldquo;var olanda&rdquo; temel teşkil edeni, yani varlığın determinasyon prensipleri olan kategorileri göstermesi kâfi değildir; ontolojinin tasviri tarifinde meydana çıkan varlık-modalitelerini, yani varlık-tarzlarım da bize göstermesi icap eder. Ontoloji varlık-tarzlarından imkân, gerçeklik, zorunluluk, tesadüfilik, imkânsızlık ve gerçek olmamayı anlar.</p>

  <p>Varlık-modaliteleri:</p>

  <p>1. Zorunluluk → başka türlü olamamak.</p>

  <p>2. Gerçeklik → böyle olmak ve başka türlü olmamak.</p>

  <p>3. İmkân → böyle olabilmek veya böyle olamamak.</p>

  <p>4. Tesadüfilik → zorunlu olmamak; başka türlü de olabilmek.</p>

  <p>5. Gerçek olmama → böyle olmamak.</p>

  <p>6. İmkânsızlık → böyle olamamak.</p>

  <p>Varlığın bu tarzlarından, şemada görüldüğü gibi, üçü pozitif, diğer üçü de negatiftir. Fakat tarih boyunca varlık-modalitelerinin durumu, varlık-kategorileriyle, varlık-türlerinin durumundan başka olan bir çehre gösterir. Zira varlık-kategorileri tarihin hiçbir devrinde bugünkü zenginliği ile ele alınmadıkları gibi, varlık prensipleri olarak da kabul edilmediler; onlara süjenin bir kavramı veya formu nazariyle bakıldı-ve hatta onlar sayı bakımından bile tespit edildiler. Varlık-türlerine gelince, onlar da mevcudiyet (existentia) ve mahiyet (essentia ile) bir tutuldular ve ancak zamanımızda ontoloji, onları tarihi peşin hükümlerden kurtararak hususi bir araştırma sahası haline getirdi.</p>

  <p>Hâlbuki modalite problemi, başlangıçtan beri mantığın ve bilgi kuramının bir problemi olarak ele alındı. İlk defa Aristoteles, modaliteyi ontolojik bir problem olarak gösterdi. Onun bu hususta kullandığı tabirler <span class="t8">dynamis</span> ve <span class="t8">energeia</span>&rsquo;dır. Fakat Aristoteles, bu kavramları daha ziyade metafizik manada kullanıyordu; yani o, bu tabirleri organik sahadaki tohuma ve bu tohumdan meydana gelen bitkiye tatbik ediyordu ve bundan hareket ederek bütün tabiatta bir gaye (telos) görüyordu. Ortaçağ, Aristoteles&rsquo;in <span class="t8">dynamis</span> kavramına <span class="t8">pontentia</span> ve <span class="t8">energeia</span> kavramına da <span class="t8">aktus</span> adını verdi.</p>

  <p>Gerçekten modalitenin bilgi ve mantıkta bir rolü vardır. Modalite mantıkta bilhassa hükümlere tatbik ediliyordu; daha önce Kant&rsquo;tan bahsederken onun hükümleri modalite bakımından üçe (assertorik, apodiktik, problematik) ayırdığını görmüştük. Aynı şekilde bilgi probleminde de modalite ile karşılaşmaktayız; nitekim bilgi sahasında zorunlu, gerçek, mümkün, tesadüfi vesaire olan bilgiden bahsedilmektedir. Fakat gerek mantıkta, gerekse bilgi probleminde karşılaştığımız modalite, &ldquo;var olana&rdquo;, varlığa ait bir modalite değil, bilâkis &ldquo;var olan&rdquo;dan kazanılan bilgiye ve bu bilgideki münasebetlere aittir.</p>

  <p>Hâlbuki ontolojik modalite &ldquo;var olan&rdquo;a aittir; yani &ldquo;var olan&rdquo;ın tarzlarıdır. Pozitif olan varlık-modalite&rsquo;leri arasında sıkı bir münasebet vardır; mesela zorunluluk kendisinden sonra gelen gerçekliği ve imkânı ihtiva eder; gerçeklik ise imkânı ihtiva eder. Zorunluluk modalitesi, determinasyonu tam olan bir modalitedir. Zira bir şeyin zorunlu olabilmesi için, gerçek olması lazımdır; fakat bir şeyin gerçek olabilmesi için de, daha önce mümkün olması şarttır. Bu itibarla zorunluluk, gerçeklikten, gerçeklik de imkândan fazla olan birer varlık-tarzlarıdır.</p>

  <p>Fakat negatif modaliteler arasındaki münasebet başka türlüdür, imkânsızlık, varlığın asgarisini ihtiva eder; tesadüfilik ise zorunluluğun bulunmaması demektir. Fakat gerçek olmamada varlık-tarzının tesadüfilikten; imkânsızlıkta varlık-tarzının gerçek olmamadan daha az olduğu söylenebilir mi? Şüphesiz söylenemez. Gerçi pozitif modaliteler birbirini ihtiva ediyorlar; fakat negatif varlık-tarzları için aynı şey söylenemez. Zira gerçek olmamayı tesadüfilik, imkânsızlığı da gerçek olmama ihtiva etmez.</p>

  <p>Negatif modaliteler arasındaki münasebeti anlamak için, bu modalitelerle pozitif modalitelerin günlük dildeki manalarına kısaca temas etmek icap eder. Günlük hayatta tesadüfiliğin çeşitli manaları vardır. Gerçi bu manaların modalite problemi ile hiçbir ilgisi yoktur; fakat bununla beraber günlük hayatın modalitelere verdiği manalar, ontolojik modalite problemine karışıyor ve bu, ontolojik modalite probleminin anlaşılmasını güçleştiriyor.</p>

  <p>Tesadüfiliğin günlük dildeki manaları şunlardır: Vapurda veya tramvayda bir insana çarpıyorum; bu çarpışma tesadüfen olmuştur; bunda benim hiçbir suçum yoktu; onun için de özür dilerim; veyahut hiç beklemediğim halde sokakta &ldquo;X &rdquo; le karşılaşıyorum; bu karşılaşma da tamamıyla tesadüfidir. Diğer taraftan yazı veya turanın çıkması niyetiyle bir parayı havaya atıyorum. Burada yazı veya turadan birinin çıkmasını istiyorum. Fakat yazı veya turadan birisinin çıkmasında benim hiçbir tesirim yoktur. Bu manada tesadüfilik bilinmeyen ve önceden hesap edilemeyen demektir. Bunu olduğu gibi kabul etmem lazım. Çünkü yazı veya turanın çıkması kaçınılmaz bir durumdur; bu manadaki tesadüfilik hakiki manada (contingentia) olasılıktır, yani bu, saf bir modalitedir.</p>

  <p>Diğer taraftan bir üçgenin açılarının toplamının 180 derece olduğunu söylersem, bu bir zorunluluk ifade eder. Fakat aynı üçgenin açılarından birisinin 64 derece olması tesadüfidir. İmdi eğer ben üçgenin açılarından birisinin 64 derece olmasının bir tesadüf olduğunu söylersem, burada yukarıdaki manalardan başka manada olan bir tesadüfilik kastediyorum; burada bir varlık-tesadüfiliği bahis konusudur. Zira aynı üçgenin bu açısı 64 dereceden fazla da olabilirdi. Çünkü bu muayyen açının 64 derece olması, üçgenin varlığı bakımından tesadüfidir; yani onun mahiyetine ait değildir; üçgen için bu (<span class="t8">aksidentel</span>) rastlantısaldır. Bu tabirle muayyen bir vakanın varlık-tarzı kastediliyor; herhangi bir bilgi tarzı, burada bahis konusu değildir.</p>

  <p>Bütün bu verilen misallerde yalnız yazı ve tura misalindeki tesadüfilik ontik bir modalitedir. Çünkü burada ontik bakımdan tayin edilmeyen bir hadise, yahut reel olarak temellendirilmeyen, zorunlu olmayan bir hadise kastediliyor. Böyle bir durumda ben hadiseyi bütün determinasyonlarından tecrit edilmiş, çözülmüş olarak düşünüyorum; yani hadisenin aynı şartlar içinde daha başka bir şekilde olabileceğini de tasavvur ediyorum. Çünkü hadise, tecrit edilmiş olarak kabul edildiği için bu şartlara tâbi değildir. İmdi ben tek bir hadiseyi şartlarından tecrit ediyorum ve bu şartlara tâbi olmayan bir hadise olarak kabul ediyorum; fakat burada hadisenin zorunlu olmadığı kastedilmiyor; onun gerçekten zorunlu olmadığı kastediliyor. Bunun manası şudur: bu hadiseyi hiçbir şey tayin etmemiştir; o hadise kendiliğinden öyledir, yani olduğu gibidir; işte böyle bir durumda &ldquo;reel kon tingens&rdquo; olasılık bahis konusudur.</p>

  <p>Şimdi tesadüfiliğin zıttı olan zorunluluğun çeşitli manalarını tasvir edelim. Günlük dilde zorunlu olanın manalarından birisi şudur: Bir şey için lazım olan; veyahut bir gayeye erişmek için muhtaç olduğumuz bir şey manasına gelir; mesela bir ev yapmak için, arsaya, yapı malzemesine ihtiyaç vardır. Bir de kader manasına gelen bir zorunluluk vardır. Üstün bir kuvvet, bir insanın başından geçmesi zorunlu olan bir hadiseyi önceden tayin ediyor; insan bunu değiştiremiyor; ona mani de olamıyor; buna göre bir şeyin olup-bitmesi veya olmaması icap ediyor. Zorunluluğun bu manası teleolojiktir; onun ontoloji ile ilgisi yoktur.</p>

  <p>Zorunluluğun üçüncü bir manası da şudur: bu manadaki zorunlulukla değiştirilmesine, olmamasına imkân olmayan bir hadise kastedilmektedir. Burada teleolojik manadaki zorunlulukta olduğu gibi önceden tayin edilmiş bir şey yoktur; onun içindir ki böyle bir durumda şöyle ifadeler kullanılır: Bunun böyle olması zorunlu idi. Çünkü bu şartlar altında başka türlü olmasına imkân yoktu. Fakat bu imkânsızlık, &ldquo;kendi başına&rdquo; olan bir imkânsızlık değildir; &ldquo;bizim için&rdquo;, &ldquo;bize göre&rdquo; olan bir imkânsızlıktır. Eğer olacak olan şeye karşı koyacak vasıtalara sahip olsaydık, bu takdirde olacak olan şeyin önüne geçebilirdik. Zira böyle bir durumda biz, nedensel münasebetlerin karşısındayız demektir. Hâlbuki nedensel münasebetler, mukabil tedbirlerle başka bir istikamete sevk edilebilirler.</p>

  <p>Zorunluluğun bu manalarından başka, felsefe bakımından olan manaları da vardır:</p>

  <p>1. Mantıki zorunluluk;</p>

  <p>2. Mahiyet zorunluluğu (bu zorunluluk, mantıki zorunluluğa yakın olan bir zorunluluktur);</p>

  <p>3. Epistemolojik zorunluluk (mesela bir şeyin neden böyle olduğunu bilmek ve burada neden başka türlü değil de, böyle bir bilmenin zorunlu olduğu);</p>

  <p>4. Ontolojik zorunluluk.</p>

  <p>Ontolojik zorunluluk, diğer bütün zorunlulukların dışında bulunan ve onlardan tamamıyla farklı olan bir zorunluluktur; buna &ldquo;reel zorunluluk&rdquo; adı verilir; bu da başka türlü olmasına imkân olmamak demektir; işte asıl varlık-modalitesi de bu manadaki zorunluluktur.</p>

  <p>Zorunluluk, daha önce de işaret edildiği gibi, bir taraftan tesadüfiliğin, diğer taraftan da imkân ve imkânsızlığın zıddıdır. Zira imkânsızlığın kendisi, bir nevi zorunluluktur; fakat bu zorunluluk, negatif olan bir zorunluluktur. Hâlbuki zorunlulukla imkân arasındaki zıtlık bambaşka bir durumdadır; zira imkânla zorunluluk arasındaki zıtlık, keyfiyet bakımından olan bir zıtlık değildir; modal olan bir zıtlıktır. Mümkün olan demek, başka türlü de olabilen demektir. Hâlbuki zorunlu olan demek, olduğundan başka türlü olamayan demektir.</p>

  <p>İmkânın da birçok manaları vardır. Fakat bunlardan sarfı nazar edilecek ve imkânın günlük dildeki şu iki manası üzerinde durulacaktır:</p>

  <p>1. Sadece mümkün olan: Sadece mümkün olan bir şey, henüz gerçek olan veyahut zorunlu olan bir şey değildir. Sadece mümkün olan bir şey hakkında Aristoteles&rsquo;in şu ifadesi caridir: İmkân, &ldquo;var olanın&rdquo; ve &ldquo;var olmayanın&rdquo; aynı zamanda mümkün olmasıdır. Fakat bu ayrık hükmün hududu gerçekliğe kadardır; yani gerçek olarak her iki halden ancak birisi olabilir. İkisi birden olamaz. İmdi bu ayrık hükmün geçerliliği, yalnız imkân sahasına münhasır kalıyor; gerçeklik, bunu bertaraf ediyor.</p>

  <p>2. Mutlak imkân: mutlak imkân sadece mümkün olan demek değildir; bu sebepten dolayı mutlak imkân, hem gerçeklikle, hem de zorunlulukla uzlaşabilir.</p>

  <p>İmkânın bu manaları yanında şu felsefi manaları da vardır:</p>

  <p>1. Mantıki imkân (çelişmezlik, yani düşünme imkânı demektir);</p>

  <p>2. Mahiyet imkânı (mesela bir üçgende ancak bir açı 90 derece olabilir);</p>

  <p>3. Epistemolojik imkân (yani bilginin imkânı);</p>

  <p>4. Reel imkân; işte asıl ontolojik modalite de budur. Reel imkânda bütün şartlar gerçekleşmiş bir durumdadır; onun gerçekliğine mâni olacak hiçbir eksiklik kalmamıştır.</p>

  <p>Gerçeklik: Gerçekliğin de tesadüfilik gibi günlük dilde birçok manaları vardır. Gerçeklik, zorunlulukla imkân arasındaki münasebet gibi, herhangi bir tabilik (tabiiyet) münasebetine dayanmaz. Bu sebepten dolayı gerçeklik tarif edilemeyen bir (modus) kiptir. Fakat bu kip, çok esaslı olan bir kiptir. Hiç kimse gerçeklikte anlaşılmayan bir şey görmez; bu sebepten dolayı bu kip, görünüşte en çok anlaşılan bir kip olarak kabul edilir.</p>

  <p>1. Biz bir insanın takındığı maskelerin zıttı olarak onun &ldquo;gerçek&rdquo; olan bir tarafından bahsederiz ve burada gerçeklik tabiriyle, o insanda halis olan taraf kastedilir. Bu tabirin modalite problemi ile ilgisi yoktur.</p>

  <p>2. Diğer taraftan gerçeklikle realite bir tutulur. Gerçeklikle realitenin bir tutulması, reel modalitelerle (yani reel imkân, reel zorunluluk, reel gerçek olmama vesaire ile), mahiyet-modalitesi, ideal, mantıki ve bilgi kuramsal modalitelerin birbirine karışmasına sebep olur. İmdi realitenin gerçeklikle bir tutulması, varlık-alanlarıyla varlık-kiplerini birbirine karıştırıyor.</p>

  <p>3. Gerçeklik olay (vakıa) ile de bir tutulmaktadır. Olayın (vakıanın) hakiki manası reel gerçeklik demektir. Günlük dil ise, olay (vakıa) tabiriyle realitenin verilmesini kastediyor; bu ise ontik değil, epistemolojik bir modalitedir.</p>

  <p>4. Gerçekliğin mevcudiyetle de bir tutulması, yine dilin sebep olduğu bir hatadır. Gerçi mevcudiyette mühim olan unsur, gerçeklik unsurudur; fakat bir şeyin mevcudiyeti mümkün, zaruri, tesadüfi de olabilir. Bu sebepten dolayı bu tabirleri de birbirine karıştırmamak lazımdır.</p>

  <p>5. Felsefede gerçekliğin &ldquo;tesir etme&rdquo; ile bir tutulduğuna da rastlanır. Bu da doğru değildir; bu takdirde &ldquo;tesir etmeyen&rdquo; bir şeye gerçeklik atfetmemek icap eder.</p>

  <p>6. Eski bir geleneğe göre, varlığın muhtevasını meydana getiren, varlığı zıt olarak tayin eden şeye gerçeklik adı verilirdi. Bu geleneğe göre, varlık-modaliteleri, varlık-alanlarına göre değişir; böyle bir görüş için organizma, anorganik sahadan, ruhi varlık, organik sahadan daha gerçek bir karakter taşır (zamanımızda Max Scheler böyle bir görüşü benimsedi). Bu gerçeklik kavramı, skolastik felsefenin realite kavramına yaklaşır; zira skolastik felsefeye göre Tanrı en reel bir varlıktır, yani Tanrı bir <span class="t8">Ens Realissimum</span>, <span class="t8">en gerçek varl</span><span class="t8">ı</span><span class="t8">k</span>tır. Zaten o devirde &ldquo;reel&rdquo; ve &ldquo;gerçek&rdquo; tabirleri birbirinden ayırt edilmiyordu; bu yüzden onları birbirine karıştırmak çok kolay oluyordu. Aynı Ortaçağ, gerçeklik kavramının yanında diğer bir gerçeklik kavramı daha kullandı ki bu da <span class="t8">aktualitas</span> (aktus) dır. <span class="t8">Aktualitas</span>, <span class="t8">potentia</span>&rsquo;nm zıddıdır ve kaynağını Aristoteles&rsquo;in <span class="t8">energeia</span> veya <span class="t8">entelechia</span>&rsquo;sında bulur. Gerçekliğin bu kavramı, <span class="t8">idemsi</span> olan bir şeyin (<span class="t8">essentia</span>&rsquo;nın, <span class="t8">eidos</span>&rsquo;un) realize edilmesi demektir.</p>

  <p>Yeniçağda da gerçeklik &ldquo;idrak edilebilirlik&rdquo; le bir tutuldu; hatta duyu-verileriyle gerçek olanın bir tutulduğu zamanlar da oldu. Bu suretle gerçeklik sadece bir bilgi-kipi (bilgi-tarzı) oldu ve böylece de veri-tarzı, bir varlık-tarzının yerine geçti. Gerçi duyu-verileri, bize reel gerçeklikten haber verdikleri için, onun verileridir; fakat duyuverileri, bütün gerçekliğin verileri değildirler; bilâkis muayyen bir gerçeklik-tarzının verileridir. Bundan başka duyu-verileri, bize sadece gerçek olanı verirler; fakat bu veriler, gerçekliğin kendisi değildir.</p>

  <p>Gerçekliğin manaları, bu sayılanlardan ibaret değildir. Onun felsefede daha birçok manaları vardır:</p>

  <p>1. Mantıki gerçeklik ( &ldquo;bu, böyledir&rdquo; gibi);</p>

  <p>2. Epistemolojik gerçeklik. Epistemolojik gerçeklikle &ldquo;var olan&rdquo; bir şey değil, &ldquo;var olanda&rdquo; müşahede edilen, idrak edilen, tespit edilen kastedilmektedir.</p>

  <p>3. Mahiyet gerçekliği; bu gerçeklik tabiriyle de riyazi mevcudiyette, yani riyazi varlık alanın karşılaşırız.</p>

  <p>4. Reel-gerçeklik: İşte asıl ontolojik modalite budur. Dar manadaki gerçeklik, &ldquo;reel-gerçeklik&rdquo; tir. Bu sebepten dolayı reel-gerçeklik, çok defa realite olarak kabul ediliyor. Reel-gerçeklik, bir şeyin veriliş-tarzıyla, verilen bir şeyin geçerlilik tarzından apayrı bir şeydir. Çünkü reel-gerçeklik, &ldquo;var olan&rdquo; bir şeydir ve bilinip bilinmemesine karşı tamamıyla kayıtsızdır. Reel-gerçeklik, mantıki gerçeklikle, mahiyet-gerçekliğine, zorunluluk ve tesadüfiliğe karşı da kayıtsızdır. Reel gerçeklik, reel olanın yapısına ait bir unsur da değildir. Reel-gerçeklik, &ldquo;böyle-olmak ve başka-türlü-olmamak&rdquo; demektir; fakat onun &ldquo;böyle-olması, başka-türlü-olmaması&rdquo; hiçbir temele dayanmaz; bu bilhassa dünyanın, varlığın bütünü göz önünde bulundurulursa, daha iyi anlaşılır; zira dünyanın mevcudiyeti, ne bir temele, ne de bir şarta dayanır.</p>

  <p>Modalite problemi hakkında şimdiye kadar verilen izahattan şöyle bir netice çıkarılabilir: saf ontolojik modaliteler, reel-zorunluluk, reel-gerçeklik, reel-imkân ile bunların negatifleri olan reel tesadüfilik, reel-gerçek-olmama, reel-imkânsızlıktır. Reel-zorunluluk, &ldquo;var olan&rdquo;ın başka-türlü-olamamasını ifade eder; bu itibarla bu varlıktarzının determinatioriu tamdır. Fakat bir şeyin reel-zorunlu olabilmesi için, daha önce reel-gerçek olması şarttır. Reel-gerçeklik, böyle olmak ve başka-türlü-olmamak demektir; mesela organik olan bir şey, gerçek olarak ne ise o dur; yani o anorganik bir şey olamaz. Fakat gerçek bir şeyin, reel-gerçek bir şey olabilmesi için, daha önce reel-mümkün olması icap eder.</p>

  <p>Fakat bununla beraber reel-gerçeklik kendisinden başka bir temele dayanmaz; yani bütün gerçek varlığın kendisinden başka bir temeli yoktur; yani onun temeli, Ortaçağ felsefesinde veya her idealizmde olduğu gibi, insan-üstü bir varlık veya insan veyahut herhangi bir cevher, transandantal süje değildir; reel-gerçeklik, kendi kendisinin temelidir. Hâlbuki Ortaçağ felsefesi, daha önce de işaret edildiği gibi, reel-gerçeklik için temel olarak bir <span class="t8">ens realissimum</span> kabul ediyordu. Bugünün ontolojisi, fenomenlerde ifadesini bulmayan böyle yapısal bir temeli felsefe bakımından çok tehlikeli buluyor.</p>

  <p>Reel-imkân da ontolojik bir varlık-tarzı olarak başka bir şeye dayanmaz. Bir şeyin reel-mümkün olması demek, o şeyin &ldquo;böyle-olabilmesi ve böyle-olamaması&rdquo; demektir. Fakat o henüz ne böyle-olmuştur, ne de böyle-olamamıştır; bu şıklardan birisinin gerçekleşmesi, ötekini bertaraf eder; yani bir şey, böyle-olabilirse, başka-şekilde-olamaz. Mümkün olan bütün reel hadiseler buraya dâhildir.</p>

  <p>Negatif olan modalitelerden reel-tesadüfiliğe gelince; reel-tesadüfilik, reel-zorunluluğun zıddıdır. Reel-zorunlulukta bütün determinasyonlar tamamlanmış olduğu halde, burada bir determinasyon eksikliği vardır; veyahut hadiseler bazı sebepler yüzünden &mdash;bunlar bilinen veya bilinmeyen sebepler olabilirler&mdash; determinasyonlarından tecrit edilmiştir; yani onu tayin eden şartlar herhangi bir şekilde diğer şartlar tarafından bertaraf edilmişlerdir. Haddi zatında varlık bakımından tesadüfilik yoktur; reel-tesadüf, ya bir determinasyon eksikliğidir veyahut olup-biten hadise, bütün münasebetlerden çözülerek göz önünde bulundurulmuştur.</p>

  <p>Reel-gerçek-olmamaya gelince: &ldquo;böyle-olmamak&rdquo; demektir. Fakat bir şeyin &ldquo;böyle-olmaması, başka-türlü-olmasını imkânsız kılmaz. Demek oluyor ki burada da bir alternatif var. Reel-imkânsızlığa gelince: &ldquo;böyle-olamamak&rdquo; demektir. Fakat &ldquo;böyle-olamamak&rdquo; demek başka-türlü-olamamak demek değildir. Aynı alternatif burada da var demektir.</p>

  <h2><a id="ncx645"></a><a id="a73"></a>C. Eski ve Yeni Ontoloji</h2>

  <h3><a id="ncx646"></a><a id="a74"></a>1. Eski ve yeni ontolojinin kısaca mukayesesi</h3>

  <p>Yeni ontolojinin hususiyetini kavramak için, eski ontolojiye kısaca bir göz atmak hiç de faydasız olmayacaktır. Yeni ontoloji &ldquo;var olanı var olan&rdquo; olarak tetkik eden ve bu &ldquo;var olan&rdquo;daki determinasyon prensiplerini, &ldquo;var olan&rdquo;ın türleriyle tarzlarını araştıran bir bilim olarak gösterildi. Fakat yeni ontoloji, bütün bu sahaları tetkik ederken, herhangi bir spekülasyona veya varlığı ispat etmeye çalışan bir teoriye, bir aksiyomlara sistemine başvurmuyor ve &ldquo;var olan&rdquo;a herhangi bir kıymet-strüktürü de atfetmiyor; bilâkis &ldquo;var olan&rdquo;ın fenomenlerinden hareket ediyor; tasviri (deskriptiv) ve analitik (tahlili) bir bilgi olarak kalıyor.</p>

  <p>Eski ontoloji, yeni ontolojinin tamamıyla aksine olarak tümdengelimli, spekülatif, rasyonalist, aksiyomcu bir bilgi idi. Eski ontoloji için bir fenomen sahası yoktu; o, &ldquo;var olan&rdquo;ı bize verildiği gibi tetkik edeceği yerde, bir varlık-teorisi oluyordu ve bu teorinin yardımıyla &ldquo;var olan&rdquo; şeylerin ispatına çalışıyordu. Tanrı&rsquo;nın ontolojik ispatları, ruh ve kâinatın ispat edilmesi, bu ontolojinin gayeleri arasında mühim bir yer alıyordu. Descartes&rsquo;te bile dış-dünya ile Tanrı&rsquo;nın ispatı, henüz büyük bir yer alıyordu. Bir nevi ontoloji olan ve &ldquo;sahalar metafiziği&rdquo; adını alan rasyonel kozmoloji, rasyonel teoloji, rasyonel psikoloji, gıdalarını bu eski ontolojiden alıyorlardı. Eski ontoloji, aynı zamanda varlık-alanlarına muayyen kıymetler atfediyor ve bu suretle varlığın bir teolojisi oluyordu; yani varlık-âleminde muayyen gayelerin gerçekleştiğini kabul ediyordu. İlk defa Kant, bu ontolojiyi bir daha dirilmemek şartıyla bertaraf etti.</p>

  <h3><a id="ncx649"></a><a id="a75"></a>2. Eski ontoloji ile mantık arasındaki münasebet</h3>

  <p>Fakat eski ontolojiyi asıl tümdengelimli, rasyonalist, aksiyomcu yapan taraf, onun mantıkla olan münasebeti idi. Bu sebepten dolayı eski ontoloji için, varlık-probleminin asıl mühim olan tarafı, &ldquo;form&rdquo; problemi idi; böylece varlık-problemi hemen hemen bir &ldquo;form&rdquo; problemi olmuştu. Şimdi bu ontoloji, şöyle bir sual soruyordu: &ldquo;form&rdquo; hakkında kat&rsquo;i bir bilgi nasıl elde edilir? Eski ontoloji, bu suale şöyle bir cevap veriyordu: &ldquo;form&rdquo; hakkında bize kat&rsquo;i bir bilgi sağlayan bilim mantıktır. Bu ontolojiye göre mantığın kanunları, varlık-kanunlarıdır; mantıki kavramlar, varlığın mahiyetleri (essentia), yani aranılan &ldquo;form&rdquo;lardır. Kavramlarsa, istisnasız tarif edilebilirler. Tarifler ise, en yüksek cinsle başlarlar ve en son differentia specificum&rsquo;la nihayet bulurlar. O halde kavramlar-ehramının mantıki şeması olduğu gibi reel varlığa tatbik edilmelidir.</p>

  <p>Bu suretle eski ontoloji mahiyetten (essentia&rsquo;dan) hareket ederek mevcudiyeti (existentia&rsquo;yi) çıkarmaya çalışıyordu. Böylece eski ontoloji, mantıki prensipleri, aynı zamanda ontolojinin de prensipleri olarak kabul ediyordu ve muayyen prensiplerden (mesela Christian Wollf&rsquo;da olduğu gibi tenakuz, ayniyet, kâfi sebep prensibinden) hareket ederek dedüksiyonlar yapıyordu.</p>

  <p>Eski ontolojinin diğer mühim bir gayesi de, bedihi ve apriori olan bir bilgi elde etmekti. Bedihi (apaçık) ve apriori olan bilgi ise, bu ontoloji için ancak mantıki sahada bahis konusu olabilirdi. Çünkü bu ontolojiye göre mantıki saha, bir mahiyetler (essentia&rsquo;lar) sahasıdır; mahiyetler ise, ancak apriori bilinebilirler. Bu, eski ontolojide pür bir apriorismin ve dedüksiyonun hâkim olmasını sağlıyordu. Gerçi mantık ve ontoloji henüz birbirinden farklı disiplinler olarak kabul ediliyorlardı; fakat şöyle bir manada: mantık, umumi bir disiplin, ontoloji ise, mantığın bir tatbikat sahası olarak kabul ediliyordu. Hâlbuki varlık-âlemini bu manada apriori olarak bilmek mümkün değildir.</p>

  <p>Eğer dikkat edilirse, eski ontolojinin bu teorisi, birbirinden farklı olan iki aynılık tezine dayanıyordu:</p>

  <p>1. Mantıki formlarla, reel varlık-alanları arasında bir aynılık kabul ediliyor. Bu aynılık tezine göre, mahiyetler, yani mantıki formlar, reel olan varlığı istisnasız olarak determine ederler; yani mahiyetler sahası, diğer bir tabirle mantıki formlar sahası, aynı zamanda reel olan varlık-sahasının da prensipleridir. İmdi bu ontolojide asıl realitenin bir yeri olmayacağı, bu tezin bir neticesinden başka bir şey değildir; böylece reel varlık-sahasındaki vakaların, diğer şeylerin dayanacağı hususi ve a-lojik prensiplerin bulunacağı da gözden kaçırılıyor ve realiteyi mahiyetlerin bir unsuru olarak kabul etmek gibi büyük bir hata işleniyor. Zira bu teoriye göre, &ldquo;var olan&rdquo; şeyler, reel olarak &ldquo;var olan&rdquo; şeyler değil, ideal olarak &ldquo;var olan&rdquo; şeylerdir, formlardır; reel olarak &ldquo;var olan&rdquo; şeyler, ideal olarak &ldquo;var olan&rdquo;ın formları, kopyalarıdır.</p>

  <p>Bu itibarla bu aynılık tezine göre, mantıki formlar, bütün realiteyi, reel hadiseleri, oluşu, individüalisteyi herhangi bir şekilde ihtiva ediyorlar. Bu sebepten dolayı da onları hususi bir saha şeklinde kabul ederek tetkik etmeye imkân kalmıyordu. Hiçbir fenomenle uzlaşmasına imkân olmayan bu cihet de, bu ontolojiyi birçok tenakuzlara sürüklüyordu. Çünkü realitenin ve umumiyetle reel varlığın mantıki formlar tarafından ihtiva edilemeyeceği bugün bedihi (apaçık) bir şekil kazanmıştır.</p>

  <p>2. Eski ontolojinin ikinci aynılık tezi şudur: ideal varlık-formlarıyla düşünme arasında bir aynılık vardır. Ancak bu ikinci tez (&ldquo;iddia&rdquo;) birinciye metafizik (yani yapısal) bir ehemmiyet kazandırıyor. Bu ikinci tez, reel olanı olduğu gibi düşünmeye teslim ediyor. Zira ancak ideal-strüktürler, saf düşünme ile identik (ayni) olduğu takdirdedir ki, düşünme, kendisi için varlığı, tümdengelimli bir surette kavrayabilen umumi bir apriorism sağlayabilir. Bu suretle saf düşünmenin mantıki kanunları (ayniyet, tenakuz ve kâfi sebep gibi kanunları) yanında başka kanunların bulunabileceği de kabul edilmiyor. Hâlbuki düşünmenin reel olan ve reel kanunlara tâbi olan mühim bir tarafı daha vardır; düşünmenin bu tarafını, bu teori görmek bile istemiyor. Fakat eğer dikkat edilirse, bu ontoloji, üç alanı identik olarak kabul ediyor: bunlar da reel varlık-alanı, ideal varlık-alanı ve saf düşünme alanıdır.</p>

  <h3><a id="ncx657"></a><a id="a76"></a>3. Yeni ve eski ontoloji arasında hususi bir yer alan &ldquo;mahiyet ontolojisi&rdquo;</h3>

  <p>Yirminci asrın başlarında fenomenoloji felsefesi de, bir mahiyet ontolojisi kurmaya çalıştı. Bu ontolojinin kurucusu E. Husserl&rsquo;dır. Husserl, bize kullandığı metotla &ldquo;var olan&rdquo;dan mahiyetin nasıl elde edilebileceğini açık olarak gösterdi. Husserl&rsquo;in takip ettiği bu metot, redüksiyon metodudur; bu metotla elde edilen mahiyet sahasına da ikinci bir metot unsuru olan tasviri bir metot tatbik edilir.</p>

  <p>Redüksiyon metoduna göre, &ldquo;var olan&rdquo;ın realitesinden sarfı nazar edilir. Diğer bir tabirle &ldquo;var olan&rdquo;ın realitesi kerre içine alınır; kerrenin dışında kalan saf bir mahiyet sahasıdır; Husserl&rsquo;in bu hususta kullandığı diğer umumi bir tabir daha vardır ki, bu da Epoche&rsquo;dir; &ldquo;var olan&rdquo;a Epoche&rsquo;yi tatbik etmek demek, &ldquo;var olan&rdquo; hakkında herhangi bir hüküm vermekten çekinmek demektir.</p>

  <p>Redüksiyon metodunun reel olarak &ldquo;var olana&rdquo; tatbik edilmesi sayesinde elde edilen saha bir mahiyet sahasıdır. Fakat buradaki mahiyet tabiriyle eski ontolojide kullanılan mahiyet-kavramı arasında büyük bir fark vardır. Eski ontoloji için, mahiyet bir &ldquo;form&rdquo;, bir kavramdan ibarettir; Hâlbuki Husserle&rsquo;deki mahiyetin &ldquo;form&rdquo; problemiyle ilgisi yoktur; bilâkis buradaki mahiyet-sahası, materyal olan bir mahiyet-sahasıdır, yani muhtevası olan bir mahiyet sahasıdır. Bu mahiyet-sahası hazır bir saha değil, hususi bir metodun tatbik edilmesi neticesinde varılan bir mahiyet-sahasıdır; bu mahiyet-sahası, herhangi bir konstrüksiyonun neticesi de değildir. Bundan başka Husserl için, mahiyetle mevcudiyet arasındaki münasebet, bambaşka olan bir münasebettir ve mahiyetten hareket edilerek mevcudiyete hiçbir suretle varılamaz; çünkü her şeyin bir mahiyeti vardır, hatta hayal, masal-âleminin ve her türlü kurgunun da bir mahiyeti vardır ve bir misalden hareket edilerek bu mahiyet alanına varılır.</p>

  <p>Bu itibarla Husserl&rsquo;in ontolojisi ile eski ontoloji ve bizim tasvir etmeye çalıştığımız ontoloji arasında büyük farklar vardır. Eski ontoloji, mahiyetin bir mantığı olmak istiyordu ve o tümdengelimli, rasyonalist, yapısal bir bilgi idi. Hâlbuki Husserl&rsquo;in ontolojisinin mantıkla hiçbir ilgisi yoktur ve bu ontoloji, ne tümdengelimli, rasyonalist, ne de yapısaldır. Zira Husserl&rsquo;in ontolojisi her türlü tümdengelimli ve izahçı metotları reddeder; bu ontoloji için yalnız tasviri bir metot vardır ve tasviri metot, elde edilen mahiyet sahasına tatbik edilen biricik metottur. Eski ontoloji için reel-varlık, mahiyetle bir tutuluyordu; Hâlbuki Husserl için mahiyetle realite arasında büyük bir fark vardır ve realite bu ontolojiyi hiçbir suretle ilgilendirmez. Gerçi mahiyet alanı realiteden elde edilir; fakat bununla beraber bu ontoloji mevcudiyet ve realiteye mutlak bir <span class="t8">Epoche</span> tatbik eder; mahiyet alanı, yalnız realiteye inhisar etmez; irreel sahalardan kazanılan mahiyetler de aynı derecede ehemmiyetlidir. Birçok mahiyet bölgeleri olduğu gibi; birçok da bölgesel ontolojiler vardır ve mahiyet alanı ise, bir nevi ideal varlıktır.</p>

  <p>Hâlbuki bizim tasvir ettiğimiz ontoloji bambaşka bir karakterdedir. Gerçi bu ontolojiye reel ontoloji adını vermek düşünülebilirdi; fakat bu onu tam manasıyla vasıflandırmaz. Çünkü bu ontoloji, yukarıda gösterildiği gibi, yalnız reel varlık-alanlarıyla uğraşmaz; ideal varlık-alanları da aynı şekilde bu ontolojiyi ilgilendirir. Bu ontoloji, tetkik sahasını, Husserl&rsquo;de olduğu gibi, herhangi bir metoda dayanarak elde etmeye lüzum görmez; bu ontoloji &ldquo;var olanı&rdquo; hazır bulmaktadır. Bu ontoloji &ldquo;var olanın&rdquo; fenomenlerinden hareket eder ve fenomenle varlık arasındaki münasebet de, daha önce tasvir edilen şekildedir.</p>

  <p>Husserl&rsquo;in ontolojisi, redüksiyon metodu sayesinde kazanılan mahiyet alanına tek bir metot, tasviri bir metot, tatbik ettiği halde, tasvir edilen ontoloji kendisini tek bir metoda bağlamaz ve bu ontoloji varlığa hiçbir metodun dikte edilemeyeceğinin farkındadır. Çünkü metotları varlığın kendisi, araştırıcıya dikte eder; fakat araştırıcı, hiçbir suretle varlığa herhangi bir metot dikte edemez. Bu sebepten dolayı araştırıcının varlık-alanlarının hususiyetlerine tâbi olması, onları yakalayacak yollar araması icap eder. İmdi bu ontoloji, faydalanması mümkün olan bütün metotlardan ve metot unsurlundan istifade eder.</p>

  <h3 class="h31"><a id="ncx664"></a><a id="a77"></a>4. Var olanı &ldquo;mevcudiyet&rdquo; ve &ldquo;hiçliğe&rdquo; irca eden<br />
  metafizik ontoloji</h3>

  <p>Gerek Aristoteles, gerekse Descartes ve Christian Wolff, ontolojiyi &mdash;daha önce de temas edildiği gibi&mdash; metafizikle bir tutuyorlardı. Aynı şekilde hâlihazır felsefesinde Martin Heidegger de ontoloji ile metafiziği bir tutanlar arasındadır. Üstelik Heidegger için ontoloji, insandan, mevcudiyetten (Dasein&rsquo;dan) hareket etmelidir. <span class="t8">Dasein</span>, bu filozof için insandır; ancak insandan hareket edilerek diğer varlık-sahalarına girilebilir. Bu sebepten dolayı böyle bir görüşe, ontolojik değil, antropolojik bir görüş (fakat idealist, sübjektif bir antropoloji) nazarıyla bakılabilir.</p>

  <p>Fakat Heidegger için, &ldquo;var olan&rdquo;, varlık bir bütün teşkil eder. Bu bütünün bir tarafı &ldquo;hiçlik&rdquo;, diğer tarafı &ldquo;var olan&rdquo;dır; onlar birbirinden ayrılamazlar; ancak bilim, onlar arasında bir fark görür. Çünkü bilim, &ldquo;hiçliği&rdquo; tanımak bile istemez ve bilim kendi tavrı bakımından bu hususta haklıdır da. Fakat bilimsel tavır, felsefi tavra hiçbir şey dikte edemez; onun için ontoloji &ldquo;var olan&rdquo;ı, varlığı bir bütün olarak ele almakta bir mahzur görmez; bilâkis o bunda bir fayda görür. Varlık, bütünlüğü ile ele alındığı takdirde, onun &ldquo;hiçlikle&rdquo; birlikte ortaya çıktığı görülür. Biz varlığın bütünlüğü ile can sıkıntısında, &ldquo;korku&rdquo; vesaire gibi fenomenlerde karşılaşırız. Fakat buradaki can sıkıntısının manası şudur: bu sıkıntı belli bir şeyden doğan bir sıkıntı değil; bu sıkıntı insanın, <span class="t8">Dasein</span>&rsquo;in muayyen durumlarda içinde bulunduğu bir sıkıntıdır. &ldquo;Korku&rdquo; da gelişi güzel manada anlaşılan bir &ldquo;korku&rdquo; değildir. Heidegger için bu hususi manadaki &ldquo;korku&rdquo;, belli bir şeyden, bir objeden duyulan, yani muayyen bir objesi olan bir &ldquo;korku&rdquo; değil, belirsiz (gayrı muayyen), objesiz bir &ldquo;korku&rdquo; dur. Bizim dilimizde bunu şöyle bir ifade karşılar: &ldquo;içimde bir korku var&rdquo;; fakat bu içimdeki &ldquo;korku&rdquo; muayyen bir objeden gelen bir &ldquo;korku&rdquo; değildir. Heidegger&rsquo;in tabiriyle bu &ldquo;korku&rdquo;, varoluşsal bir &ldquo;korku&rdquo;dur. Böyle bir &ldquo;korku&rdquo;yu duyan insandır; &ldquo;bu sebepten dolayı diğer ontolojilerin temelini teşkil eden temel ontoloji Dasein&rsquo;in varoluşsal bir tahlilinden hareket etmelidir&rdquo;.</p>

  <p>&rdquo;<span class="t8">Dasein</span> (yani insan), &ldquo;var olan&rdquo; diğer şeylerden birçok bakımlardan imtiyazlıdır; bu imtiyazlardan ilki ontik olan bir imtiyazdır: bu, var olan şeyin kendi varlığı bakımından, varoluş tarafından tayin edilmesidir. İkinci imtiyaz ontolojiktir: zira <span class="t8">Dasen</span>&rsquo;in kendi varoluş determinasyonu bakımından ontolojiktir... <span class="t8">Dasein</span>&rsquo;in üçüncü imtiyazı, onun diğer bütün ontolojilerin imkânının ontik-ontolojik şartı olmasıdır&ldquo;<a id="a78"></a><a href="../Text/notes.html#a245"><span class="t10">{32}</span></a>. &ldquo;Bizim Dasein adını verdiğimiz şey, var olanın varlığının manasıdır...&rdquo;<a id="a79"></a><a href="../Text/notes.html#a247"><span class="t10">{33}</span></a>.</p>

  <p>&ldquo;Dasein yalnız diğer var olan şeyler arasında ortaya çıkan bir var olan değildir. Dasein, daha ziyade şu şekilde ontik bir karakter kazanıyor. Bu var olanın kendi varlığında, bu varlığın kendisi bahis konusudur. Fakat <span class="t8">Dasein</span>&rsquo;ın bu varlık karakterini, <span class="t8">Dasein</span>&rsquo;ın diğer bir varlıkla münasebet kurması teşkil eder. Bunun manası şudur: <span class="t8">Dasein</span>, herhangi bir şekilde kendi varlığında, kendisini de anlamaktadır. <span class="t8">Dasein</span>&rsquo;ın hususiyeti, onun kendi varlığında kendisine verilmiş olmasıdır. Varlığı anlama, bizzat <span class="t8">Dasein</span>&rsquo;ın bir varlık-determinasyonudur. <span class="t8">Dasein</span>&rsquo;ın ontik karakteri, onun ontolojik olmasıdır&rdquo;<a id="a80"></a><a href="../Text/notes.html#a248"><span class="t10">{34}</span></a>.</p>

  <p>&ldquo;Burada ontolojik-olmak, henüz bir ontoloji kurmak manasına gelmez. Bu sebepten dolayı eğer biz ontoloji adını, var olanın manası hakkında nazari bir sual sorma olarak kabul edersek, bu takdirde <span class="t8">Dasein</span>&rsquo;ın ontolojik olması tabiriyle, ontoloji-öncesi bir mana kast etmeliyiz. Fakat bunun manası, ontik bakımdan var olan demek değildir; bilâkis bu, varlığı anlamanın tarzı bakımından var olan demektir&ldquo;<a id="a81"></a><a href="../Text/notes.html#a250"><span class="t10">{35}</span></a>.</p>

  <p>&ldquo;<span class="t8">Dasein</span>&rsquo;ın kendisiyle şu veya bu şekilde münasebette bulunabildiği ve daima da herhangi bir şekilde münasebette bulunduğu varlığa biz var oluş adını veriyoruz&rdquo;<a id="a82"></a><a href="../Text/notes.html#a253"><span class="t10">{36}</span></a>... &ldquo;<span class="t8">Dasein</span> kendisinin kendisi olup olmadığını kendi var oluşundan, imkânlarından hareket ederek anlar. <span class="t8">Dasein</span>, bu imkânları ya kendisi seçmiştir; yahut <span class="t8">Dasein</span> bu imkânların içerisine düşmüştür; veyahut da bu imkânların içerisinde yetişmiştir. Var oluşu kavramak veya kavrayamamak tarzını her zaman <span class="t8">Dasein</span> tayin eder. Var oluş sorusu daima var olma sayesinde saf bir şekil alır. Bu hususta bize rehberlik eden, bizi sevk ve idare eden Dasein&rsquo;m kendi kendisini anlamasına var oluşsal anlama adını veriyoruz. Var oluşu sorusu, <span class="t8">Dasein</span>&rsquo;ın ontik olan bir işidir. <span class="t8">Dasein&rsquo;</span>ın bu hususta var oluşun ontolojik yapısı hakkında nazari bir görüşe sahip olmasına ihtiyaç yoktur. Var oluşun yapısı hakkındaki soru var oluşu kuran şeyin tetkikini hedef olarak ele alır. Var oluşun bu yapıları arasındaki münasebete <span class="t8">existenzialität</span> adını veriyoruz. <span class="t8">Existenzialität</span>&rsquo;in tahlilinin karakteri, varoluşsal bir anlamanın karakteri değil, bilâkis varoluşsal bir anlamanın karakterini haizdir. <span class="t8">Dasein</span>&rsquo;m varoluşsal bir tahlilinin vazifesi, imkânı ve zorunluluğu bakımından Dasein&rsquo;m ontik durumu tarafından dikte edilmiştir&rdquo;<a id="a83"></a><a href="../Text/notes.html#a255"><span class="t10">{37}</span></a>. &ldquo;Mademki <span class="t8">Dasein</span>&rsquo;ı var oluş tayin ediyor; o halde bu var olanın (yani <span class="t8">Dasein</span>&rsquo;ın) ontolojik tahlili, Existenzialität&rsquo;den önce gelmelidir. Fakat Existenzialität tabiri ile mevcut olan (yaşayan) var olanın varlık karakterini kastediyoruz. Fakat böyle bir varlık-karakterinin idesi, varlığın idesini ihtiva eder ve bunun için de <span class="t8">Dasein</span>&rsquo;a tatbik edilecek bir tahlilin imkânı umumiyetle varlığın manası hakkında ortaya atılan bir sorunun işlenmesini talep eder&rdquo;<a id="a84"></a><a href="../Text/notes.html#a257"><span class="t10">{38}</span></a>.</p>

  <p>Bütün &ldquo;bilimler Dasein&rsquo;m varlık-tarzlarıdır&rdquo;; <span class="t8">Dasein</span> bu varlık tarzlarında var olanla münasebete geçer; fakat <span class="t8">Dasein</span>&rsquo;ın bu münasebetinin kendisiyle olan bir münasebet olması zorunlu değildir. Fakat &ldquo;bir dünyada-var olmak&rdquo;, <span class="t8">Dasein</span>&rsquo;ın mahiyetinden ayrılmaz bir unsur olarak kalır. Bu sebepten dolayı <span class="t8">Dasein</span>&rsquo;a ait olan varlık-anlayışı, &ldquo;dünya&rdquo; gibi bir şeyi anlamak ve var olanın varlığını anlamak gibi bir şey ile ilgilidir... Tetkik objesi olarak <span class="t8">Dasein</span> gibi bir varlık-karakterini ele almayan ontolojiler, <span class="t8">Dasein</span>&rsquo;ın ontik yapısında temelini bulurlar; böyle bir durum ise, ontoloji-öncesi olan bir varlık anlayışının hududunu aşamaz&rdquo;<a id="a85"></a><a href="../Text/notes.html#a259"><span class="t10">{39}</span></a>. İşte bundan dolayıdır ki; diğer ontolojilerin temelini teşkil eden &ldquo;temel ontoloji Dasein&rsquo;ın varoluşsal bir tahlilinden hareket etmelidir&rdquo; talebi ile karşılaşıyoruz.</p>

  <p>Martin Heidegger&rsquo;in &ldquo;Sein und Zeit&rdquo; adlı eserinden aldığımız bu metinlerle, onun ontoloji hakkındaki görüşünün sınırını belirtmeye çalıştık. Metinlerin aynen alınmasındaki gaye şudur: Heidegger, kelimecidir; her kelimeyi o yeni bir manada kullanır (nitekim o &ldquo;var oluş&rdquo; tabirini çeşitli şekillerde yazıyor ve her defasında ona yeni bir mana veriyor). Fakat onun bu kelimelerle gerçekten &ldquo;müşahhas&rdquo; bir şey düşündüğünü kestirmek çok güçtür. Onun bütün fikirlerinin ağırlık noktası, kendisine has felsefi bir terminolojiyi inşa etmek üzerinde toplanır. Bu bakımdan o, Ortaçağ filozoflarına benzer; her şeyi kesin olarak sınırlandırır; tarif eder. Fakat bunu yaparken o kadar şahsi bir dil konuşur ki, bu dili başka bir dile çevirmek bile mümkün olmuyor; çevrilse de bir mana çıkarmak güç oluyor; bu suretle onun fikirleri de asli karakterini kaybediyorlar.</p>

  <p>Bu yüzden onun ontolojisi bir çıkmaza girmiştir. Fakat yine de onun bu anlaşılması güç olan fikirlerinin cazip bir tarafı vardır ve bu cazibe bilhassa anlaşılmamaya dayanıyor. Heidegger&rsquo;in fikirleri, bilhassa felsefeye yeni başlayanları kendi cazibe sahasına çeker. Onu okumak çok zevkli bir şeydir; zira o, belirli bir neticeye varmadan tariften tarife, fikirden fikre, terminolojiden terminolojiye geçer ve bu, okuyanın ilgisini çeker ve onu birlikte sürükler; herkes de, her okuyan da, kendisine göre bir şey anladığını sanır. Heidegger bir manada &ldquo;felsefi bir edip&rdquo;dir; fakat bununla pozitif bir mana kastediyoruz.</p>

  <p>Heidegger&rsquo;in &ldquo;metafizik nedir?&rdquo; adlı bir yazısı Türkçeye çevrilmiştir<a id="a86"></a><a href="../Text/notes.html#a261"><span class="t10">{40}</span></a>. Bu yazı okunursa, tarafsız düşünülürse, bize hak verilecektir. Bu yazısında Heidegger bizim varlığın bütünüyle nasıl temasa geldiğimizi, yani varlığın verilişini anlatır ve bu verilişi sağlayan edimlerin de can sıkıntısı ve korku gibi mühim insan edimleri olduğunu söyler. Bu fikir üzerinde çok ciddi ve iyi bir niyetle düşünelim. Bu edimlerde, gerçekten biz varlıkla değil daha ziyade sübjektif bir hiçlikle karşılaşırız. İnsanın kıymet dünyası sarsıldığı zaman, o kendisini böyle bir durumun içinde bulur; yani insan bir var oluş-sarsıntısı geçirdiği vakit, kendisini hiçliğin ta ortasında bulur; insanın çevresindeki her şey kaybolup gider; bu sarsıntı, kuvvetli olduğu zaman, insanın dayandığı şeylerden hiçbirisi kalmaz; fakat bu İnsani bir durumdur. Bu durumun varlık âlemiyle ilgisi yoktur; çünkü insanın böyle bir durumu esnasında reel dünyada hiçbir değişiklik olmuyor. Reel dünyada her şey eskisi gibi kalıyor, eski yolunu takip etmekte devam ediyor; çevremizde yine sevinen insanlar, üzülen insanlar, doğan, hasta olan, ölen insanlar aynı şekilde mevcutturlar. Fakat biz çevremizle olan münasebetimizi kaybetmiş olduğumuz için, bunların hiçbirisini görmüyoruz. Çünkü biz derin bir sarsıntının içinde bulunuyoruz. Zira insanın kıymet-dünyasında bir gedik açılmıştır; bu gedik kapanıncaya kadar bu sarsıntı devam eder. Fakat eğer insanın yaşaması icap ediyorsa, bu sarsılan kıymet-dünyasının yerine bir yenisinin geçmesi zaruridir; aksi takdirde yaşamak imkânları ortadan kalkar.</p>

  <p><span class="t8">Korku</span> da, can sıkıntısı da aynıdır; bunlar insanın kıymet-dünyasına aittirler. Kıymet-dünyası, insanın mevcudiyetini, hareket ve faaliyetlerini tayin ettiği için, bunlar da insanın mevcudiyetine aittirler. Can sıkıntısının çeşitli sebepleri olabilir: mesela Schopenhauer&rsquo;ın söylediği gibi, insanın arzu ettiği, istediği bir şey olmuyor; yahut hiçbir şey isteyemiyor; böyle bir durumda sıkıntı başlıyor; yahut da insan, öyle bir durum içinde bulunuyor ki, bu durumu beklemekle geçiriyor; bu bekleme, bazen öyle bir bekleme şeklini alabilir ki, insan ne bir şey düşünebilir, ne bir şey okuyabilir, ne de herhangi bir plân tasarlayabilir. Fakat böyle bir durumun meydana gelebilmesi için, yine bir mevcudiyet-sarsıntısı şarttır. Alelâde can sıkıntısı, birçok insanların, yani yapacakları, düşünecekleri olanların semtine bile uğramaz. Düşünen, bir yapacağı olan insan ardı arası kesilmeyen fikirler ve çalışmalar içindedir. Böyle bir insanda ancak mevcudiyet-sarsıntısı, bir can sıkıntısı meydana getirebilir. Alelâde can sıkıntısı ise Heidegger için hiçbir şey ifade etmez; çünkü o belli bir şeyin mahsulüdür.</p>
</body>
</html>
