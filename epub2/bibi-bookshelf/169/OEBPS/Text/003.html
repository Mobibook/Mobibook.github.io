<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p4"></p>

  <h1><a id="ncx71"></a><a id="a3"></a>II. Bilim Nazariyesi</h1>

  <h3><a id="ncx72"></a><a id="a4"></a>1. Bilimlerin tasnifi ve metot problemi</h3>

  <p>Şimdiye kadar felsefenin çeşitli dallarının problemleri tasvir edilmeye çalışıldı. Burada bilhassa felsefenin geniş sahasını inceleyen felsefi disiplinler, mantıki bakımdan tarif edilecekleri yerde, onların önemli problem ve fenomenleri tasvir edildi. Gerçi bu tasvirlerde hiçbir felsefi disiplinin adından bahsedilmedi; fakat felsefenin hangi dalının bahis konusu olduğunun, problemlerin ortaya atılmasından, suallerin soruş tarzından anlaşıldığını sanıyoruz.</p>

  <p>Şimdi de bu şekilde sınırlandırılan felsefi disiplinlerin esas problemlerinden bahsedilecektir. Bilim nazariyesini, başa almak suretiyle, sıra ile kendiliğinden meydana çıkan bu on dört felsefi disiplinin problemlerini, &ldquo;giriş&rdquo; çerçevesi içinde kalarak tahlil ve tasvir etmeye çalışacağız. Bu suretle &ldquo;felsefeye giriş&rdquo; vazifesini üstüne alan bu yazımızın, en sonunda bizi felsefenin problemleriyle tanıştıracağı, hedefini gerçekleştireceği ümit edilebilir.</p>

  <p>Bilim nazariyesi, geçen asrın son dörtte biriyle, bu asrın başlarına kadar mühim bir rol oynayan felsefi bir disiplin olmak gayretini göstermişti. Bugün bilim nazariyesi, bu ehemmiyetini kaybetmiştir. Zira bilim nazariyesi, başlangıçta bilimlere metot dikte edebileceğini, bu suretle onların araştırmaları üzerinde müspet bir tesir yapabileceğini sanmıştı; fakat zamanla felsefenin bilimlere, bilimlerin de felsefeye herhangi bir şey dikte edemeyeceği tamamıyla açık bir şekil kazandı.</p>

  <p>Bilim nazariyesinin böyle bir kuruntuya kapılmasına, o devrin bilgi nazariyesi ve umumiyetle felsefesi sebep olmuştu; çünkü o zamanlar felsefenin en mühim bir disiplini olarak kabul edilen bilgi nazariyesinin ilgisi de, bilimleri, onların metotlarını tenkit etmek, onlara yol göstermek üzerinde toplanmıştı; bundan dolayı bilim nazariyesinin, bilgi nazariyesinin yerine geçmesi veya onunla birleşmesi tabii idi. Zaten felsefenin kendi sahası, o kadar daralmıştı ki, ona bir taraftan ancak kendi tarihi ile, diğer taraftan bilimlerin tenkidi, metodolojisi ile uğraşmak gibi bir iş kalmıştı. Mantık, etik, estetik tamamıyla müstakil birer disiplin olmuşlardı; felsefeden ziyade psikolojiye yaklaşmışlardı; hatta mantıkta bile bilimlerin metodolojisi mühim bir yer almakta idi. Böylece hem geçmişteki, hem de bugünkü geniş manasında bir felsefe bahis konusu olamıyordu; hatta dev adımlarıyla ilerleyen bilimlerin yanında felsefenin mevcudiyeti bile tehlikeli bir duruma girmişti.</p>

  <p>Asrımız, felsefeye yeniden hakiki fonksiyonunu, onun müstakil bir bilgi olmasını sağlamakla, ona yeniden &ldquo;bütün&rdquo;ün bilgisi olmak gibi başlangıçtaki manasını kazandırmakla öğünebilir. Bugün felsefenin bu gelişmesi sayesinde bilim nazariyesinin vazifesi çok daralmış; ona yalnız bilimleri tasnif etmek gibi, çok dar ve kısır bir fonksiyon kalmıştır; onun fonksiyonu çok kısırlaşmıştır; çünkü daha önce ona bağlanan büyük ümitlerin sadece bir aldanmadan ibaret olduğu meydana çıktı; bu aldanma şu idi: bu felsefi disiplin, bilimlere metotlarım öğretecek ve bu metodoloji sayesinde bilimler, hem daha kolaylıkla ilerleyecekler, hem de onların kendi sahalarından ayrılmaması sağlanacaktı.</p>

  <p>Fakat zamanla &ldquo;var olan&rdquo; şeylere herhangi bir metot dikte edilemeyeceği, metotların ancak &ldquo;iş başında&rdquo;, araştırmalar içinde keşfedilebileceği, bilimlerin metotlarına dışarıdan herhangi bir müdahalenin yapılamayacağı anlaşıldı ve müstakil bir metodolojinin de lüzumsuzluğu bütün çıplaklığıyla meydana çıktı. Zaten bu disiplin, moda ve çok aktüel olduğu zamanlarda bile, bilimsel araştırmalar, buna karşı çok kayıtsız davranmışlardı; ancak felsefeciler kendi aralarında bununla uğraşıyorlardı; çünkü bilim için nazariye ileri sürmek, ona herhangi bir metot dikte etmek boş bir kuruntudan ileriye gidemez.</p>

  <p>Gerçi bilimleri tasnif etmenin bir manası olabilirdi; fakat buna büyük ümitler bağlamak, büyük bir ehemmiyet vermek doğru olmazdı. Gerçekten bilimler, tasnif edilmedikleri zaman, <span class="t8">kaotik</span> bir manzara arz ederler; sanki onlar arasında herhangi bir bağ yokmuş gibi bir intiba uyanabilir. Bundan başka her bilim adamı için kendisinin uğraştığı bilimin en mühim bilim olduğunu sanmak gibi bir düşünceye kapılmak imkânı hâsıl olur. Felsefe, bu problemi açıklamakla bütün bu kuruntuların önüne geçebilir; bilimlerin araştırma bakımından olan eşitliğini gösterebilir.</p>

  <p>Zira bilimler, dış görünüşleriyle birbirinden ne kadar farklı görünürlerse görünsünler; onlar temellerinde (mesela metotları, varlık- sahaları, objeleri karşısında takındıkları tavır bakımından) birleşirler. Fakat dış görünüşleriyle birbirinden ayrı duran yalnız bilimler değildir. Dış görünüşleriyle birbirinden farklı durup da esaslarında, temellerinde birleşen birçok şeyler vardır: bütün anorganik varlık sahasındaki şeyler, &ldquo;mikroskobik&rdquo; olarak birbirinden tamamıyla ayrı görünürler; Hâlbuki bütün bu şeyler temellerinde, maddenin ince-yapısında (atomar yapıda) birleşirler. Aynı şey, bütün organizmaların son temelleri hakkında da caridir. Dış görünüşleriyle birbirinden çok farklı görünen organizmalar de son temelleri olan hücrelerde birleşirler; imdi buradaki değişiklikler de mikroskobik olan değişikliklerdir.</p>

  <p>İşte bilimler için de aynı şeyi söylemek mümkündür. Vesikaları, eski devirlere ait kalıntıları inceleyen tarihle, dili inceleyen dil bilimleri; tabiatta olup biten hadiseleri inceleyen fizik-kimya arasında da, dış görünüşleri bakımından büyük farklar vardır. Gerçi her birisinin tetkik ettiği varlık-sahaları da başka başkadırlar; fakat bütün bu başkalıklara rağmen, yine de bu tetkik edilen şeyler, &ldquo;var olan&rdquo; şeylerdir ve &ldquo;var olan&rdquo; şeyleri de burada birbirine bağlayan temel-prensipler (kategoriler) vardır.</p>

  <p>Aynı şekilde bilimler sahalarını tetkik ederlerken, hedef olarak ele aldıkları şeylere nüfuz etmek için takip ettikleri yollarda, yine birbirine çok yakındırlar, hatta bu yollar çok defa onlar arasında müşterektir. Zira her bilimin araştırma hedefi olarak ele aldığı şey, kendi sahasındaki hadiselerin tâbi olduğu kaideleri, kanunları ve bunlara yakın olan, kalabilen prensipleri tespit etmektir. Bu, her bilimde aynı ciddilik ve titizlikle, aynı <span class="t8">precision</span>'la yapılır. Bu bakımdan hiçbir bilim, diğerinden geri kalmaz; yalnız onların objelerine nüfuz etmelerinin dereceleri, vardıkları neticeler ve bunların hayatla olan ilgisi değişebilir; fakat bilimler, objelerine nüfuz etme yolları bakımından birbirine çok yakındırlar.</p>

  <p>Dilci de, bir dilin tarih boyunca geçirdiği değişmeleri, vokal kaymaları, harf-değişmeleri ve saire gibi fenomenleri göz önünde bulundurarak, bu hususta sabit kalan muayyen kaide ve kanunlara varır. Fizik de aynı şekilde tabiat-fenomenlerinin esaslarını tetkik ederken, bundan daha farklı hareket etmez; çünkü fizikçi de olup biten hadiselerin müşterek-temellerini araştırır; mümkünse bunları meydana getiren &ldquo;şart&rdquo;ları tespit eder ve bir kere bu &ldquo;şart&rdquo;lar tespit edildikten sonra, aynı &ldquo;şart&rsquo;lar altında, aynı hadiselerin vukua gelmesinin beklenilmesi lazım geldiğini ileri sürer; bu beklenilen gerçekleşmediği zaman, bilim adamı, hatalarını araştırır; yalnız fizikçi tabiatta olup biten hadiseleri laboratuvarında suni olarak meydana getirir; bunları istediği şekilde ve istediği kadar tekrar edebilir.</p>

  <p>Hâlbuki dilci bunu yapamaz; çünkü dilci, dil ile istediği gibi oynayamaz; onun daima beklemesi lazımdır; yani dilci, tetkik ettiği dil-fenomenlerinin bir dilde nasıl meydana geldiğim tespit etmek için, kendisi dil üzerinde denemeler yapamaz ve bu fenomenlerin nasıl olup bittiğini suni olarak meydana getiremez; bu sebepten dolayı dilci, varmak istediği neticeye de suni olarak varamaz. Aynı şey, tarihçi hakkında da caridir. Tarihçi de, vakaların olup bitmesini bekler; fakat o da, tabiat bilimlerinde olduğu gibi, bu vakaları, deneme maksadıyla laboratuvarda suni olarak meydana getiremez. Mesela, böyle bir durumun analojisi manevradır; fakat manevra, daima manevra olarak, harp de harp olarak kalır. Hâlbuki manevranın gayesi, harbi denemektir.</p>

  <p>Fakat manevra, ona iştirak eden insanların çektiği zahmetten ibaret kalır; harpse önceden tahmin edilemeyen hadiseler ortaya çıkarır. Fakat deneme metodunun bu bilimlere tatbik edilememesi, yani insan olaylarının suni olarak tecrübe edilememesi, bu bilimlerin tamamıyla başka olduklarını ifade etmez; ancak yürünen yolların ve bilginin kazanıldığı varlık-sahalarının birbirinden az veya çok farklı olduğunu, değişik şekiller gösterdiğini ifade eder. Fakat bu fark, bu değişiklik, asli olan bir fark, bir değişiklik değildir.</p>

  <p>Bundan başka fizikte varılan neticelerin çok defa &ldquo;kemmi&rdquo; olarak ifade edilmesi de mühim bir fark değildir; bu olsa olsa, onların varlık-sahalarının birbirinden farklı olduğunu gösterir. Çünkü diğer taraftan fizikçi de, dilci ve tarihçi de bilimlerinin uğraştıkları varlık-sahalarını tetkik ederken, aynı tarzda hareket ederler; her üçü de kendi sahalarındaki araştırmalarda direktif verecek planlardan (hypothese&rsquo;lerden) hareket ederler. Her üçü de araştırmalarında adım, adım ve hiçbir atlama ve sıçrama yapmadan ilerlemek zorundadırlar; her üçü de elde ettikleri bilgiyi &ldquo;ölçü&rdquo;ye, &ldquo;tartı&rdquo;ya vurmak mecburiyetindedirler; ancak her üçünün başvurdukları bu &ldquo;ölçü&rdquo; ve &ldquo;tartı&rdquo;ya vasıta olan şey değişir (mesela tarihçi, insan olaylarını, başarılarını tespit eden vesikalara; dilci, dilin yapısına ait fenomenlere; fizikçi de tabiat olaylarına baş vurur); fakat &ldquo;ölçü&rdquo; ve &ldquo;tartı&rdquo;nın ehemmiyeti aynı kalır.</p>

  <p>Her üçü de sahalarına &ldquo;naif&rdquo; olarak ve hiçbir peşin hükme, bir ölçünmeye dayanmadan girmeye çalışırlar; her üçü de kaynakları olan &ldquo;hayat-bilgisini&rdquo; hesaba kataraktan hareket ederler; her üçü de, bilimlerinin saflığım muhafaza ettikleri müddetçe yalnız fenomenleri konuştururlar; herhangi sübjektif bir unsura, bir &ldquo;hisse&rdquo; kapılarak, bilim-dışı olan bir şeye dayanarak, bilimlerini &ldquo;interessant&rdquo; yapmaya çalışmazlar.</p>

  <p>Bu tasvirler, bize gösteriyorlar ki, bilimlerin müşterek noktaları, bilhassa onların sahalarına girmede, sahalarına nüfuz etmede, takip ettikleri yollarda (metotlarda), sahalarından bilgi edinirken, objeleri karşısında takınılan tavırda meydana çıkıyor. Fakat bilimsel araştırmalarda takınılan tavır, daima aynı kaldığı halde, takip edilen yollar, az veya çok değişiklikler gösterebilirler; bu yolların &ldquo;yapılışı&rdquo; nüfuz edilecek varlık-sahasının karakterine &ldquo;yapılışına&rdquo; tâbidir. Bu sebepten dolayı bu yolları, önceden tespit etmek veya mantıki bakımdan tarif etmek mümkün değildir. Çünkü bu yollar, ancak &ldquo;iş başında&rdquo; tatbikatta meydana çıkarlar; zira bu yollarla henüz tamamıyla aratılmayan, bilinmeyen sahalara girmek bahis konusudur.</p>

  <p>İmdi bilimin araştırmalarında takip ettiği bu yollar, tıpkı bizim hayatta karşılaştığımız yollara benziyorlar. Herhangi bir yere, mesela bir dağa çıkılmak istenildiği zaman, eğer bu dağ az meyilli ise, böyle bir durumda bir asfalt yol bile yapılabilir ve onun üzerinde yürüyerek hedefe varılabilir; veya icabında bir nakil vasıtasıyla gidilir. Fakat dağın meyli sarplaştıkça, yaya yürüyen insanın bile, adım adım yürümesi, her defasında ayağının yerini yapması ve bu yürüyüşünü emniyet altına alması icap eder. Fakat dağın tepesine çıkılmadan önce, bu yolun nasıl meyiller takip edeceği önceden kestirilemez; ancak çıkış esnasında takip edilen bu yolun üzerinde yürünüp yürünemeyeceği meydana çıkar.</p>

  <p>Eğer bu yol bizi istenilen hedefe götüremez, yarıda bırakırsa, bu takdirde başka bir yol takip edilir. Bu sebepten dolayı bilimle uğraşan her insan, bu yolları mantıki bir kavram olarak değil, bizzat deneyerek, onların üstünde yürümesini öğrenmelidir. Hakiki bilim adamı, bu yollarda varyasyonlar (değişiklikler) yapmasını bilen kimsedir; diğerleri ancak mevcudu öğrenmekle yetinmek zorundadırlar.</p>

  <p>Gerçi metot (bazı değişiklikler göstermesine rağmen) ve bilimsel tavır, bilimlerin yalnız müşterek olan noktasını gösteriyorlar; fakat bilimler arasında hem esaslı olan müşterek noktayı, hem de ayrı olan tarafı, bütün bilimlerin &ldquo;var olan&rdquo; .bir şey ile uğraşması teşkil eder. Zira her bilim, varlığın bir sahasıyla, yahut bu sahanın küçük bir parçasıyla uğraşır. Bilimlerin ilerlemesi, bu sahaların daralmasını, iş bölümünün artmasını gerektirir; bugün &ldquo;exakt&rdquo; tabiat bilimleri adı verilen fizik-kimya, böyle bir durumdadırlar. Fakat bütün bu parça- sahalar, tek bir varlık sahası olarak birleşirler.</p>

  <p>Fakat varlık-âlemi, homojen bir karakterde değildir; varlık âlemi, çeşitli sahalara, alanlara ayrılır; bu çeşitli varlık-sahaları, büyük hususiyetler, heterojenlikler gösterirler. Bu hususiyetler, bu heterojenlikler, aynı zamanda çeşitli bilim-gruplarının meydana çıkmasına sebep oluyorlar. İşte araştırıcının, &ldquo;var olan&rdquo; şeylerin, gösterdiği bu hususiyetlere ayak uydurması, yani kullandığı metodu ona göre değiştirmesi lazımdır.</p>

  <p>Gerçi her varlık-sahasıyla uğraşan bilimin yalnız kendisine has bir metodu vardır; fakat bilim için, hiçbir yerde tek bir metot bahis konusu değildir. Her yerde çeşitli metotlara başvurulur; yalnız bunlar varlığın karakterine göre hususileştirilir. Bu sebepten dolayı varlığın çeşitli alanlarına nüfuz etmek için, Leibniz, Descartes, Spinoza&rsquo;nın denediği gibi tek, değişmeyen üniversal bir metot yoktur. Duruma göre, her saha için yeni bir yolun bulunması, inşa edilmesi veya mevcut metotlardan faydalanması lazımdır; fakat bu yeni yolun bulunmasında, yapılmasında daima mevcut vasıtalardan (yani mevcut metotlardan) istifade edilebilir, ancak çok hususi olan sahalar vardır ki, bunlar daima yeni vasıtaların (metotların) bulunmasını isterler; onun içindir ki, fizik-kimyada bu gibi hususi yolları bulanlara araştırıcıların kendi adları verilir.</p>

  <p>Fakat mühim olan bizi varlığa götüren yolların önceden değil, araştırmalar içinde, &ldquo;iş başında&rdquo; bulunabilmesidir: çünkü varlık-sahaları gidilecek yolları, bize önceden âdeta dikte ediyorlar; araştırıcıya düşen iş, bu yolları bulmaktır; bu yolların ipuçları, umumiyetle kendilerini varlık-fenomenlerinde ele veriyorlar; fakat bu fenomenlerin konuştuğu dili öğrenmek, yani bilim adamı olmak lazımdır.</p>

  <p>Bütün bu tasvirler, bize bilimlerin iki müşterek noktası olduğunu gösteriyorlar:</p>

  <p>1. Metot bakımından olan müşterek nokta;</p>

  <p>2. Varlık bakımından olan müşterek nokta.</p>

  <p>Gerçi buna göre bilimlerin iki yönden tasnif edilmesi gerekmektedir; fakat var olan şeyler, araştırıcıya metodunu, yani bizi ona götürecek yolu, dikte ediyorlar ve bütün bilimler de çok heterojen, fakat yine de müşterek metotlarla çalışıyorlar. Bu sebepten dolayı metot bakımından bilimleri gruplandırmak (tasnif etmek), hem bizi yanlışlıklara sürüklüyor; hem de metot bakımından yapılan tasniflerin muayyen sunilikleri de birlikte getirmesi mukadder oluyor; zira metot bakımından bilimler, hiçbir suretle tabii, objektif bir şekilde gruplandırılmıyorlar. Fakat metot bakımından yapılan tasnif, felsefe tarihinde uzun müddet hüküm süren bir temayül olduğu için, bu tasnif, yanlış olmasına rağmen, yine de ele alınacak ve bu suretle onun bizi nasıl çıkmazlara sürüklediği de gösterilecektir; hatta bunu bizzat tasnifin kendisi, yani hiçbir tenkide başvurmadan, gösterecektir.</p>

  <p>Metot bakımından çok esaslı olan ve çok tanınan, uzun müddet bilimlerin biricik tasnif prensibi olarak kabul edilen bir görüş ele alınacaktır ki, bu da Windelband&rsquo;ın görüşüdür; bunun için bu filozofun 1894&rsquo;de yazdığı ve terminolojisine varıncaya kadar yerleşen, çok bilinen bir yazısını olduğu gibi tasvir etmeye çalışacağız<a id="a5"></a><a href="../Text/notes.html#a183"><span class="t10">{1}</span></a>. Fakat bilimlerin karakterine uygun düşen, onların tabii bir gruplandırılmasını sağlayan tasnif, ancak ontolojik bir tasnif olabilir. Ontolojik tasnifte bilimler, kendiliklerinden ve hiçbir suniliğe düşmeden birbirinden, ayrılıyorlar. Hâlbuki metot bakımından, herhangi bir suniliğe düşmeden, bilimleri birbirinden ayırmaya hemen hemen imkân yoktur. Zira metotlar, çok defa heterojen heterojen-vahk-sahalarında bile müşterek bir karakter gösteriyorlar; bu da yapılan tasnife herhangi bir sunilik sokmaya sebep oluyor; bütün bunları W. Windelband&rsquo;m yazısı da bize açık olarak gösterecektir.</p>

  <h3><a id="ncx100"></a><a id="a6"></a>2. W.Windelband&rsquo;a göre bilimlerin tasnifi</h3>

  <p>19&rsquo;uncu ve kısmen de bu asrın Rantçılarından olan W. Windelband için, bilimleri birleştiren ve birbirinden ayırt eden esas, ancak metodolojik olabilir. Bu filozofa göre insan bilgisini, bilgi kuramı ve metodoloji bakımından evvelâ ikiye ayırmak icap eder:</p>

  <p>1. Rasyonel bilimler (apriori bilimler);</p>

  <p>2. tecrübeye dayanan bilimler (ampirik bilimler).</p>

  <p>Rasyonel bilimler grubuna matematik ve felsefe dâhildir. Rasyonel bilimlerin müşterek noktaları, negatif olarak vasıflandırılırsa, şu söylenebilir: bu bilimlerin bilgileriyle idrak sahasında (tecrübe sahasında) verilen şeyler arasında doğrudan doğruya olan bir münasebet (bu bilimlerin bilgilerinin diğer ampirik bilimler tarafından tecrübe sahasına tatbik edilmesine rağmen) yoktur; her iki bilim-grubu (yani gerek matematik, gerekse felsefe) iddialarını tek, tek idraklere veyahut bunların bir yığınına istinat ettirmezler.</p>

  <p>Hâlbuki tecrübeye dayanan bilimler (ampirik bilimler)&rsquo;den, herhangi bir şekilde verilen ve idrak sahasına giren gerçeklikten bilgi elde etmeye çalışan bilimler anlaşılır. Bu bilimlerin &ldquo;formal&rdquo; (yani mantıki) karakteri şudur: Bu bilimler bir taraftan varılan neticeleri temellendirmek için, umumi aksiyomatik &ldquo;ilk şartlara&rdquo; ihtiyaç gösterirler; diğer taraftan sahalarındaki vakıaları tespit etmek için de idrak edimine muhtaçtırlar. Bu bilimler (yani ampirik bilimler) iki gruba ayrılır:</p>

  <p>1. Tarihi bilimler;</p>

  <p>2. Tabiat bilimleri.</p>

  <p>Her iki grup bilim de tecrübeye dayanırlar ve gerçeklikle uğraşırlar.</p>

  <p>Gerçi gerçeklikle uğraşan bu bilimleri (yani ampirik bilimleri) &ldquo;manevi bilimler&rdquo; ve &ldquo;tabiat bilimleri&rdquo; diye iki gruba ayırmak âdet haline gelmiştir. Fakat bu şekilde yapılan bir gruplandırmayı, Windelband yerinde ve doğru olan bir gruplandırma olarak görmemektedir. Çünkü, ona göre, tabiat-manevi varlık (geist), objektif, yani varlık bakımından olan bir zıtlık teşkil ederler. Bir zıtlık ifade eden bu varlık-ikiliği, antik felsefeden itibaren başlar, Hegel ve Schelling&rsquo;e kadar devam eder. Fakat ontolojinin bertaraf edildiği &ldquo;tenkidi&rdquo; bir bilgi teorisinin hâkim olduğu bir devirde bilimleri böyle bir varlık- dualitesine göre ayırmanın doğru olmadığı artık meydana çıkmıştır. Bu sebepten dolayı tabiat ve &ldquo;geist&rdquo;a taallûk eden böyle bir görüş, artık bilimlerin tasnifi için esas olamaz; bundan başka aynı varlık- sahaları arasındaki bu zıtlıkla, bu varlık sahalarının bilgi tarzları arasındaki zıtlık birbirine uygun gelmemektedir.</p>

  <p>Diğer taraftan bir &ldquo;varlık-zıtlığından&rdquo; hareket eden bu tasnifin dayandığı objektif ve mantıki prensipte de bir hata vardır: bu tasnifin prensibine göre psikoloji gibi ampirik bir bilginin hangi bilim grubuna (yani manevi bilimlere mi, yoksa tabiat bilimleri grubuna mı) konulabileceği bir türlü kestirilemiyor. Zira psikoloji, objesi bakamından manevi bir bilimdir; fakat yürüdüğü yol bakımından da başından sonuna kadar bir tabiat ilmidir. Bu yüzden psikolojiye bazen &ldquo;iç-duyunun tabiat ilmi&rdquo;, bazen de &ldquo;manevi tabiat ilmi&rdquo; adı verilmek istenilmiştir.</p>

  <p>İmdi psikolojiyi bilim gruplarından hiçbirisine yerleştirememek gibi bir güçlük ve eksiklikle karşılaşan bir tasniften doğru olması beklenemez. Gerçi bu tasnifin dayandığı görüşte ehemmiyetsiz bir değişiklik yapılmak suretiyle durum düzeltilebilir; fakat bunun için de bu tasnifin bilimleri varlık-zıtlığı bakımından gruplandırmaktan vazgeçmesi (ki bunu sonraları Dilthey yapacaktır) ve metoda dayanan bir bilim-tasnifine başvurması, psikolojiyi de tabiat bilimleri arasına alması icap eder. Mademki bu tasnif, kendi görüşünde bir değişiklik yapmaya (yani varlık-zıtlığından metodolojiye dönmeye) mecbur kalıyor; o halde artık bu tasnifin &ldquo;manevi bilimler&rdquo; tabirini muhafaza etmesinin bir manası kalır mı? Onun yerine &ldquo;tarihi bilimler&rdquo; tabirini kullanmak daha doğru olmaz mı? Çünkü ampirik bilimlerin bir grubunu teşkil eden tarihi bilimler tabiri, metodolojiye dayanan bir tasnifin mahsulüdür; zaten psikolojinin tabiat bilimleri grubu arasına alınabilmesi için, bu tasnifin ontolojik karakterini terk etmesi şarttır; fakat bu takdirde de psikoloji ile tabiat bilimleri arasındaki yakınlığın gösterilmesi gerekmektedir.</p>

  <p>Fakat tabiat bilimleriyle psikoloji arasındaki bu yakınlıkla nerede karşılaşıyoruz? Şüphesiz bununla onların takip ettikleri metotlarda karşılaşmaktayız: gerek psikoloji, gerek tabiat bilimleri, sadece vakıaları tespit ediyorlar; onları bir araya toplayarak işliyorlar; bunun da gayesi, bu vakıaları içine alacak umumi bir kanun bulmak gibi bir alâka üzerinde toplanıyor. Böyle bir vaziyette objelerin birbirinden farklı olması, şöyle bir ayrılığı da birlikte getirir: her iki bilim arasındaki bu fark, vakıaların tespit edilmesinde, kullanılan hususi metotlarda, bu vakıaları <span class="t8">induktiv</span> olarak kıymetlendirmenin nevi ve tarzında, bulunan kanunların ifadesinde meydana çıkar. Fakat bununla beraber yine de psikoloji ile kimya arasındaki fark, veya her ikisi arasındaki yakınlık ve uzaklık; mekanikle biyoloji arasındaki farktan, veyahut yakınlık ve uzaklıktan daha az veya daha çok değildir; fakat burada asıl mühim nokta şudur: gerçi bu bilimlerin objeleri arasında farklar vardır; fakat bu farklar, aynı bilimlerin bilgilerinin &ldquo;formal&rdquo; karakterleri bakımından sahip oldukları mantıki eşitliğe göre çok geride kalır.</p>

  <p>Çünkü bütün bu bilimlerin araştırıp tespit etmeye çalıştıkları kanunlar, olup-biten hadiselerin kanunlarıdır; imdi ister olup-biten bu hadiseler cisimlerin hareketlerine, ister cisimlerin değişmelerine ait olsunlar; ister organik hayatın gelişmesine, yahut da isterse tasavvurların, hislerin, irade-aktlarının oluşuna taallûk etsinler; fakat objeler arasındaki bu farklar, onların metotları arasında da bir farkın bulunmasını gerektirmezler. İmdi metot bakımından psikolojinin tabiat bilimleri grubuna dâhil olması icap etmektedir.</p>

  <p>Hâlbuki tarihi bilimler adını alan ampirik bilimlerin birçoğu, tek ve bir defaya mahsus olan bir vakanın zaman içindeki seyrini takip ve tespit etmeye çalışırlar. Gerçi bu bilimlerin sahasında da birçok objeler vardır ve bu objelerin kavranması için de takip edilen yolların bir çeşitliliği ile karşılaşılmaktadır; fakat bu bilimler, ya tek bir vaka veyahut birbiriyle ilgili olan birçok vakalarla uğraşırlar; veyahut da bu bilimlerin sahasında tek bir insanın, yahut bütün bir milletin varlık-yapısı ve hayatı; yahut bir dilin, bir dinin, bir hukuk düzenin, edebi eserlerin, sanatın, bilimin verdiği eserlerin hususiyeti, gelişmesi bahis konusudur; bu objelerden her birisi kendi hususiyetine uygun düşecek bir inceleme-tarzı isterler. Fakat bu sahalardaki bilginin ağırlık noktası, bir defaya mahsus olan, bir gerçeklik karakteri taşıyan insan hayatının bir hadisesini, kendisine has gerçeklik karakteriyle birlikte tetkik etmek üzerinde toplanır.</p>

  <p>Bu tasvirler, bize tecrübeye dayanan bilimlerin mantıki bakımdan nasıl gruplandırılabileceğini gösteriyorlar. İmdi bu tasnif-prensibi, bilimlerin bilgi hedeflerinin &ldquo;formel&rdquo; karakterine dayanmaktadır. Fakat tecrübeye dayanan bilimlerden bir kısmı umumi kanunlar elde etmeye çalışıyor; diğer bir kısmı tarihi vakaları araştırıyor; bunu biz &ldquo;formel&rdquo; mantık dili ile ifade edersek; bu bilim gruplarından birisinin hedefi, umumi-apodiktik (S, P olmalıdır gibi) bir hükme varmak; diğerinin hedefi ise, ferdi-assertorik (S, P dir; S, P değildir gibi) bir kaziyeye varmaktır.</p>

  <p>Böylece tecrübeye dayanan bilimler, gerçek olanın bilgisinde, ya tabiat kanunları gibi umumi olanı, yahut da tarihi hadiselerde olduğu gibi münferit olanı arıyorlar; demek oluyor ki, bu bilimlerden bir kısmı daima aynı kalan &ldquo;formu&rdquo; inceliyor; diğer bir kısmı da gerçek bir vakayı, bir defaya mahsus olan, muayyen olan bir muhtevayı tetkik ediyor. Bu bilim gruplarından birisi kanun-bilimleridir; diğeri ise vakıa-bilimleridir; kanun-bilimleri, bize bir şeyin daima nasıl olduğunu; vakıa-bilimleri ise, olup-biten bir hadisenin, nasıl &ldquo;olup bittiğini&rdquo; öğretiyorlar. Windelband&rsquo;m meşhur olan tabirleri ile ifade edilirse: Bilimsel düşünme bir halde &ldquo;nomothetik&rdquo;, diğer halde ise &ldquo;idiographik&rdquo;dir; yani birincileri tabiat bilimleri, ikincileri ise tarihi bilimlerdir.</p>

  <p>Fakat böyle bir tasnif, bilginin muhtevasıyla ilgilenmez; çünkü bu tasnif, formal-mantıki bir tasniftir. Ama şöyle bir imkân daima mevcuttur: aynı objeler hem &ldquo;nomothetik&rdquo;, hem de &ldquo;idiographik&rdquo; olarak tetkik edilebilirler. Böyle bir durumun mümkün olmasının ifade ettiği mana şudur: daima aynı kalan &ldquo;form&rdquo;la, bir defaya mahsus olan şeyler arasındaki zıtlık, rölatif olan bir zıtlıktır. Uzun süren bir zaman içinde bir değişiklik göstermeyen şeyler, bu değişmeyen formu bakımından &ldquo;nomothetik&rdquo; olarak tetkik edilebilir. Fakat bununla beraber bu aynı şey, daha uzun zaman-buudları içinde de, sınırlı bir zaman içinde imiş gibi, yine de bir defaya mahsus olan bir şey olarak kalabilir. Mesela dil, böyle bir objedir; buna benzer bir şey ile, fizyoloji, jeoloji sahasında, muayyen bir manada astronomide karşılaşmaktayız: bu suretle tarihi prensip tabiat bilimleri sahasına girmiş oldu.</p>

  <p>Bunun daha açık bir misali ile uzvi tabiat bilimlerinde karşılaşılmaktadır; organik tabiat bilimlerinin sistematiği &ldquo;nomothetik&rdquo; bir karakterdedir; çünkü bu bilimler, insanların birkaç bin sene içindeki müşahedelerine dayanarak, canlıların aynı kalan tiplerini, bunların form-kanunlarını tetkik etmektedirler. Fakat diğer taraftan organik tabiat bilimleri, bir gelişme tarihi olarak da yer üzerinde yaşamış olan organizmalarda nevilerin meydana gelmesini, değişmesini de tetkik ederler; fakat bu neviler, bu değişmeler bir defaya mahsusturlar, yani özgün (ferdi) &rsquo;dirler; bu sebepten dolayı bu gibi hallerde bu bilimler de idiographik-historik bir karakter kazanırlar.</p>

  <p>Şimdiye kadar mantık (bilhassa onun metodolojik kısmı), bu her iki bilim grubundan yalnız tabiat bilimleri grubu üzerinde durmuş; diğer bilim grubunu, yani tarihi bilimler grubunu, hiç nazarı dikkate almamış ve her iki bilim grubu arasındaki münasebeti göstermeye çalışmamıştır. Hâlbuki nomothetik bilimlerle idiographik bilimler arasındaki münasebet, açık olan bir münasebettir. Tarihi bilimlerle tabiat bilimleri arasındaki münasebet, her ikisi için müşterek olan şu noktada ortaya çıkar: hem tabiat bilimlerinin, hem de tarihi bilimlerin hareket-noktasını tecrübe ve idrak vakıaları teşkil eder ve her iki bilim-grubu da naif insanın yaptığı tecrübeye dayanmamak hususunda yine birleşirler; her iki bilim-grubu da bilim bakımından ayıklanmış &ldquo;tenkidi&rdquo; tecrübeye dayanırlar<a id="a7"></a><a href="../Text/notes.html#a185"><span class="t10">{2}</span></a>.</p>

  <p>Fakat her nedense mantık, idiographik bilimlerden ziyade, nomothetik bilimlerle, onların metodolojisi ile uğraşmıştır; mesela mantık nomothetik bilimlerdeki cihazların ehemmiyetini, bu bilimlerdeki deneme teorisini, aynı objeye çevrilen müşahedelerin rolünü inceden inceye araştırmıştır. Fakat tabiat bilimlerinin metodunun paraleli olan historik metodoloji, felsefede hiçbir zaman aynı ehemmiyetle ele alınmadı. Hâlbuki tecrübenin tarihi bilimlerle tabiat bilimlerinde nasıl kıymetlendirilmesi gerektiğini tespit etmek çok ehemmiyetli bir noktadır.</p>

  <p>Fakat bununla beraber bütün tecrübe-bilimleri (yani tabiat bilimleriyle tarihi bilimler) arasında prensip bakımından bir uygunluk vardır; bu uygunluk, ifadesini, bilhassa aynı obje ile ilgisi olan &ldquo;tasavvur-unsurları&rdquo;nda bulur ve tabiat-araştırmalarıyla tarihi araştırmalar arasındaki fark da, vakıaların bilgi bakımından kıymetlendirilmeye başlandığı yerde ortaya çıkar. Zira bilgi problemi bakımından bu bilim gruplarından birisi (tabiat bilimleri), kanunları, diğeri (tarihi bilimler) ise, hayat-formların araştırır. Birisinde (tabiat bilimlerinde) insan düşünmesi, hususi olan hallerin tespit edilmesinden hareket ederek, umumi olanın münasebetlerini kavramcıya ceht eder; diğerinde (tarihi bilimlerde) ise düşünme, hususi halleri sevgi ile tespit etmeye çalışır.</p>

  <p>Çünkü tabiat araştırıcısı için verilmiş tek bir objenin bilimsel hiçbir kıymeti yoktur; eğer verilmiş olan bu tek obje, bir cins kavramının bir &ldquo;nev&rdquo;i (&ldquo;typus&rdquo;u), hususi bir hali olarak kabul edilirse, ancak bu takdirde böyle bir obje, tabiat-araştırıcısı için bir şey ifade edebilir. Zira tabiat-araştırıcısının alâkası, kendisini kanuni umumiliklere götürecek vasıflar üzerinde toplanmaktadır. Tarihçinin vazifesini mazinin herhangi bir mahsulünü bütün ferdi (özgün) ifadesiyle hali hazırda &ldquo;ideal&rdquo; olarak yeniden canlandırmak teşkil eder. Tarihçinin gerçekleştirmek istediği şey, sanatkârın kendi hayal âlemindeki bir şekli, herhangi bir vasıta ile gerçekleştirmesine benzer. İşte tarihi yaratma ile estetik yaratma arasındaki yakınlığın temelini de böyle bir benzeyiş teşkil eder<a id="a8"></a><a href="../Text/notes.html#a187"><span class="t10">{3}</span></a>.</p>

  <p>Bundan anlaşılıyor ki, tabiat bilimlerine hâkim olan düşünmede soyutluk temayülü, tarihi bilimlere hâkim olan düşünmede ise müşahhaslık temayülü ağır basıyor. Bunu daha iyi anlayabilmek için, her iki bilim grubunun araştırmalarının vardıkları neticeleri birbiriyle mukayese edelim. &ldquo;Historik tenkit&rdquo; (yani historik bilgi), bir nesle devredilen içeriklerin işlenmesi hususunda ne kadar incelmiş, açık kavramlar teşkil ederse etsin; tarihi araştırmaların son hedefi, bize kadar gelen malzeme yığınından hareket ederek mazinin hakiki mahsullerini bütün canlılığı ile ortaya koymak olacaktır; imdi &ldquo;historik tenkit&rdquo; in süzgecinden geçerek bütün zenginlik ve hususi karakteriyle, bütün ferdi canlılığı ile maziden bir nesle devredilen insanların ve insan hayatının tasvirleri, form ve içerikleridir. Böylece mazinin karanlığından hali hazırın ışığına çıkarılarak yeni bir hayat kazanan eski diller, eski milletler, onların inançları ve hayat-tarzları, onların hürriyet ve hâkimiyet uğrunda yaptıkları mücadeleleri, onların şiir ve edebiyatlarında, düşünme sahasındaki başarıları, tarihin ağzıyla bize hitap ederler.</p>

  <p>Hâlbuki tabiat bilimlerinin bize tanıtmak istedikleri dünya, bambaşka olan bir dünyadır. Tabiat bilimlerinin hareket noktası, ne kadar somut olursa olsun; onların bilgilerinin hedefi teorilerdir. Hatta tabiat bilimlerinin en son başvurdukları yer, &ldquo;hareket kanunlarının riyazi olarak ifade edilmesidir. İmdi tabiat-bilimleri &mdash;tamamıyla platonik olarak&mdash; oluş içinde bulunan duyu-eşyasını mahiyetten (&ldquo;varlık&rdquo;tan) ari bir şey olarak kabul ederler ve bundan dolayı da tabiat bilimleri mahiyetten (&ldquo;varlık&rdquo; tan) ari olan böyle bir duyu eşyasına dayanmazlar. Ondan sarfı nazar ederler; tabiat-bilimleri, ancak zaman içinde olup biten hadiselerin değişmelere tâbi olmayan, kanuni zaruriliklere ait olan bir bilgisini elde etmeye çalışırlar.</p>

  <p>Gerçi tabiat bilimleri, renk ve ışıkla dolu olan duyular dünyasından hareket ederler; fakat yine de yapısal bir kavram-sistemi meydana getirirler ve tabiat bilimleri, bu kavramlarda eşyanın görünüşlerinin arkasında bulunan &ldquo;hakiki mahiyeti&rdquo; (hakiki &ldquo;varlığı&rdquo; ), yani duyu-keyfiyetlerinden, renk, ses ve kokudan mahrum olan atomlardan meydana gelen bir dünyayı kavramaya çalışırlar. Bu da düşünmenin duyu-idrakini yenmesini, düşünmenin zaferini ifade eder. Bu suretle tabiat-bilimleri &ldquo;gelip geçici&rdquo; (fâni) olana karşı kayıtsız bir tavır takınarak, yalnız ebedi olanla, &ldquo;daima aynı kalanla&rdquo; uğraşırlar. Bu itibarla tabiat bilimleri, değişme halinde bulunanı değil, bilâkis değişmenin değişemeyen &ldquo;form&rdquo;unu tespit etmeye çalışırlar.</p>

  <p>Tarihi bilimler ise, ferdi ve hususi olanı tetkik eder; fakat tarihi bilimlerin bilgisi, bu ferdi ve hususi olanın, umumi olanın içinde erimesi, onun muhtevasına girmesi demek değildir; tarih için ferdi olanın, müşahhas olanın umumi bir görüş içinde yerini bulması kâfi gelebilir. Umumi olana, bir cins-kavramına yapışıp kalmak, her şeyi ona götürmeye çalışmak, eski Yunan düşüncesinin tek taraflı olan bir görüşüdür. Bu sebepten dolayı tarihe çok defa bir bilim-karakteri atfedilmemektedir; çünkü tarih, umumi olanı değil, ferdi olanı kavramaya çalışır. Bu fikirlere dayanan &ldquo;pozitivizm&rdquo;, tarihi, bir tabiat bilimi yapmak istemiştir, yani tarihin de yalnız umumi olanla uğraşması gerektiğini iddia etmiştir. Fakat böyle bir iddiadan hareket edebilirse, bir milletin hususi olan, ferdi olan hayatından geriye hiçbir şey kalmaz; sadece çok müphem umumilikler kalır ki, bu da ferdi olan millet hayatını bize tanıtmaktan çok uzak kalır.</p>

  <p>Fakat diğer taraftan idiographik bilimlerin de umumi kaziyelere ihtiyacı vardır, idiographik bilimler, bu umumi kaziyeleri, nomothetik bilimlerden alırlar; mesela tarihi bir hadisenin sebebini araştırır ve izah ederken, olup biten şeylerin umumi tasavvurlara dayandığı da peşin olarak kabul edilir. Eğer tarihi ispatlar, mantıki formlarına kadar götürülecek olursa, bu takdirde bu ispatların mukaddemlerinin (Praemisse) olup biten hadiselerin, bilhassa ruhi hadiselerin tabiat kanunlarının formülü (yani S, P olmalıdır gibi) altında toplandıkları görülür. Zira insanların nasıl düşündüklerini, ne hissettiklerini ve ne istediklerini bilmeyen bir kimsenin, olup-biten tek, tek hadiseleri bir araya toplayarak, onlar hakkında bir bilgi edinmesine imkân yoktur; böyle bir kimsenin daha önce, insanın düşünmesinin, hislerinin, isteklerinin ne olduğunu bilmesi lazımdır. Eğer psikoloji, tarihçiye şimdiye kadar bu hususta yardım edememişse, bu, onun gelişmemesinden ileri gelir<a id="a9"></a><a href="../Text/notes.html#a189"><span class="t10">{4}</span></a>. Fakat bu gibi hallerde dahi tarihçinin insan hakkındaki tabii bilgisi kendisine yardım eder.</p>

  <p>Fakat bilimlerin, bilginin bütününde, metotlarımn bu hususiyetlerine rağmen, yine de yan yana yürümeleri lazımdır. Eşyanın umumi kanunlarını inceleyen bilimler grubu (tabiat bilimleri), bize kâinat hakkında sabit kalan bir görüş sağlamaktadırlar. Bu görüşün çerçevesi içinde insanlığın gelişmesini gösteren bilgi (tarihi bilimler) yerini almaktadır.</p>

  <p>Fakat insan bilgisinin bu iki unsuru (yani umumi olanla ferdi olan bilgi) müşterek bir kaynağa götürülemez. Gerçi ferdi vakaların illi olarak izah edilmesi için nedensellik prensibine dayanılacağı hakkında birçok görüşler vardır; fakat bunlardan hiçbirisi, bu iddialarında muvaffak olamamışlardır. Yine bu iki bilgiyi aynı kaynağa götürmek isteyen bir iddia daha vardır ki, o da Leibniz&rsquo;in iddiasıdır. Leibniz&rsquo;e göre <span class="t8">vérités de fait</span>&rsquo;in kaynağını <span class="t8">vérités étérnélles</span> teşkil eder. Fakat bu iddia da problemin bir izahı değildir. Zira umumi bir formülden hareket edilerek ferdi bir vakanın hususiyeti izah edilemez, yani tabiat kanunlarından hareket edilerek tarihi hadiseler anlaşılır bir hale getirilemezler. Tabiat kanunları, ancak olup biten şeylerin bir illetinin bulunacağını ifade ve izah ederler; fakat hususi, ferdi şeyleri izah edemezler. Bu hususta başvurulan bütün denemeler muvaffakiyetsizlikle neticelenmişlerdir; zira ferdi, hususi olan, hiçbir zaman umumi olandan hareket edilerek izah edilemez.</p>

  <p class="p2">* * *</p>

  <p>Bilimlerin tasnifi probleminde çok yerleşmiş ve tanınmış bir görüşü temsil eden Wilhelm Windelband&rsquo;m fikirleri uzun uzadıya tasvir edilmeye çalışıldı. Eğer bu tasvirlere tenkidi bir gözle bakılacak olursa, bu tasnifin ne kadar güçlüklerle karşılaştığı, suniliklere düştüğü açık bir şekilde görülecektir ve bu tasvirlerin gayesi de bilhassa bu noktaları göstermekti.</p>

  <p>Dikkatli ve titiz bir filozof olan Windelband bu güçlükleri, bu sunilikleri saklamaya lüzum görmüyor; yalnız o da kendisini, devrine hâkim olan metodolojik görüşe kaptırıyor. Zira 19&rsquo;uncu asrın son çeyreği ile, 20&rsquo;nci asrın başı, henüz araştırmalardan müstakil olan, onların dışında kalan bir metodolojinin hususi, ilmi-felsefi bir disiplin olarak ele alınabileceğine, üstelik buna dayanılarak bilimlerin de tasnif edilebileceğine inanıyordu. Bu inanç, yeni ontolojinin kuruluşuna kadar devam edip durdu.</p>

  <p>İşte daha önceleri kendisini, hususi bir bilgi dalı haline getirdiğini sanan metodoloji, bugün artık ehemmiyetini tamamıyla kaybetmiş, Bilimsel ve felsefi sahneden, bir daha geriye dönmemek şartıyla, çekilmiştir. Bu sebepten dolayı bilimlerin metot bakımından yapılan tasnifinin de bertaraf edilmesi kadar tabii bir durum olamaz.</p>

  <p>Fakat metodolojinin bizim memleketimizde de bertaraf edildiği, henüz söylenemez. Bugün bizde henüz bilimden müstakil olan bir metodolojinin öğretilebileceğine inanılmaktadır. Liselerimizde okutulan metodoloji, henüz mühim bir yer almaktadır. Hâlbuki bugün bu mesele, müstakil bir mesele olarak ne mantığın, ne de diğer bir bilimin veya felsefenin bir tetkik sahasıdır. Windelband&rsquo;m bir zamanlar kıta Avrupa&rsquo;sına hâkim olan bu fikirlerinin bize hangi kanaldan geldiğini tespit etmek güç olabilir; fakat bu fikirlerin bizde bugün de hâkim bir durumda oldukları bir vakıadır. Zira bizde okutulan mantık, henüz 19&rsquo;uncu asrın mantığı, yani metodolojinin kendisine hâkim olduğu mantıktır.</p>

  <p>Bu vakıa, bize aynı zamanda araştırmalara dayanmadan, dışardan aktarma yoluyla gelen fikirlerin, görüşlerin, nasıl donmuş bir karakter kazanarak devam ettiklerini de açık olarak gösteriyor. Bu suretle edinilen görüş ve fikirlerin, kaynağı olan memleketlerde çoktan tamamıyla bertaraf edildikleri halde, aktarma yoluyla girdikleri memleketlerde devam edip durması, dikkate lâyık ve üzerinde düşünülmesi gereken bir meseledir<a id="a10"></a><a href="../Text/notes.html#a190"><span class="t10">{5}</span></a>.</p>

  <p>Yalnız burada bahis konusu olan araştırma-metodolojisini, öğretim- metodolojisine karıştırmamak lazımdır; bir öğretim-metodolojisi (her şeyi öğrenmeye mecbur bir varlık olan insan için) daima pedagojinin bir meselesi olarak kalacaktır; bertaraf edilen, öğretilmesi ve öğrenilmesi bilim ve hayat için hiçbir mana ifade etmeyen kuru ve boş bir nazariyeden ibaret olan araştırma-metodolojisidir ve bu metodolojinin öğretim metodolojisi ile hiçbir ilgisi yoktur.</p>

  <h3><a id="ncx137"></a><a id="a11"></a>3. W.Dilthey&rsquo;a göre bilimlerin tasnifi</h3>

  <p>Şimdi de metodoloji bakımından yapılan tasnifin karşısına, ontolojik bir tasnif koyuyoruz. Varlık bakımından bilimler iki şekilde tasnif edilmektedir. Bunlardan birisi çok eski ve tanınmış olan bir tasniftir. Bu tasnife göre, bilimler manevi bilimler ve tabiat bilimleri diye iki gruba ayrılmaktadır. Bu tasnif reel-varlığı ikiye bölen ve ideal varlığı, hiç hesaba katmayan bir görüşe dayanmaktadır. Bu görüş için varlık, iki zıt, iki heterojen sahaya bölünmektedir. Nitekim bilimleri tasnif ederken metodolojiden hareket eden Windelband, varlığı ikiye bölen bu ontolojik görüşe ağır itirazlar yapıyordu. Zira varlığı ikiye bölme, hiçbir fenomen-temeline dayanmıyor, keyfi bir bölme oluyor.</p>

  <p>Fakat bu ontolojik görüş, bilimleri tasnif bakımından metodolojik bir görüş şeklinde ortaya çıkıyor. Bu metodolojik görüşü yerleştirmeye muvaffak olan Wilhelm Dilthey (1833-1911) olmuştur. Bu&nbsp; tasnife göre bütün tarihi bilimler, mesela dil, edebiyat, sanat, din, felsefe, hukuk, siyaset tarihi, manevi bilimler grubuna giriyorlar; bu bilimler grubunun karşısında tabiat-bilimleri bulunuyor.</p>

  <p>Gerçi Dilthey&rsquo;in bu tasnifi ontolojik bir kisveye bürünmüş görünüyor; fakat onun ontolojik olmadığını Dilthey&rsquo;in bilhassa bu bilim-gruplarından her birisinin kendi sahalarına girmeleri, objelerini tetkik etmeleri üzerinde durması gösteriyor. Manevi bilimlerle tabiat bilimlerinin metotları üzerinde duran Dilthey&rsquo;a göre, manevi bilimler, sahalarında <span class="t8">anlama</span>-metodu, tabiat bilimleri ise <span class="t8">izah</span>-metodu ile çalışırlar.</p>

  <p>Manevi bilimlerin &ldquo;anlama&rdquo; metodu ile çalışması, onların tetkik sahalarının hususiyetinden doğmaktadır. Zira manevi bilimler, insanların ortaya koyduğu mahsullerle uğraşırlar; insanların mahsulü olan bu sahadaki objeler, muayyen bir mana taşıyan, tekerrür etmeyen, ferdi ve bir defaya mahsus plan objelerdir; manevi bilimlerin, bu varlığın karakterinde bulunan bu manayı, bu ferdiliği &ldquo;anlama&rdquo;ları icap eder. O halde bu bilimlerin hedefi, insanların ortaya koydukları hukuk sistemleriyle, sanat eserleriyle, dini görüşleriyle, siyasi mücadeleleriyle ne istediklerini, onlarla nasıl bir manayı gerçekleştirmek tasavvurunda olduklarını, bütün ferdiliği ile birlikte &ldquo;anlamak&rdquo; olacaktır. Zira ancak <span class="t8">anlama</span>-metodu bu sahadaki objeleri bize tanıtabilir, bizi onlara yaklaştırabilir. Hâlbuki <span class="t8">izah</span>-metodu bizi mana problemi ile ferdilik probleminden uzaklaştırır. Zira <span class="t8">izah</span>-metodunun gayesi, bizi umumi, değişmeyen bir kanuna götürmektir. Hâlbuki manevi objeler sahasında artık umumi bir kanuna varma diye bir şey, bahis konusu olamaz. Çünkü insanın mahsulleri olan sanat eserleri, siyasi hadiseler, dini hadiseler, hukuk problemleri gibi objeler, tekerrür etmeyen, ferdi ve bir defaya mahsus olan objelerdir; bu gibi objeler, ancak anlaşılabilirler; fakat asla izah edilemezler.</p>

  <p>Hâlbuki tabiatı inceleyen tabii bilimler, manevi bilimlerin tamamıyla zıttı olan bir bilim-grubunu teşkil ederler; tabiat sahasının bilgisine ise &ldquo;izah-metodu&rdquo; ile bu metodun varyasyonları hâkimdir. Çünkü tabii bir hadise izah edilmeye muhtaçtır ve tabii hadiselere, deneme adını alan ve tabii hadiseyi laboratuvarda olduğu gibi tekrar eden bir metot tatbik edilmektedir; bundan başka tabiat hadiseleri ferdi de değildirler; onlar daima aynı tabii hadiselerdir; bundan dolayı tabiat hadiseleri muayyen bir prensipten hareket edilerek izah edilebilirler; onlar muayyen kanunlarla, umumi formüllerle ifade edilebilirler.</p>

  <p>Görülüyor ki bu tasnifle Windelband&rsquo;ın tasnifi arasında mühim bir fark yoktur. Gerçi bu tasnif başlangıçta ontolojik bir tasnif gibi görünüyor; fakat bu tasnifin ontolojik olmadığı, onun metot problemine verdiği ehemmiyetten ve bilimleri de bu bakımdan gruplara ayırmasından anlaşılıyor. Windelband, iki noktada bu tasnifi eksik buluyordu:</p>

  <p>1. Bu tasnif, psikolojiyi bilim gruplarından birine yerleştirmekte güçlük çekiyor.</p>

  <p>2. Bu tasnif, ontolojik bir zıtlıktan hareket ediyor.</p>

  <p>Dilthey, kendi tasnifinde birinci eksikliği şu şekilde bertaraf etmeye çalışıyor: iki türlü psikoloji vardır:</p>

  <p>1. Manevi bir bilim olan psikoloji;</p>

  <p>2. Bir tabiat bilimi olan psikoloji.</p>

  <p>Manevi bir bilim olan psikoloji, tıpkı manevi bilimler gibi <span class="t8">anlama</span>-metoduna dayanır. Bir tabiat bilimi olan psikoloji ise, tıpkı tabiat bilimleri gibi <span class="t8">izah</span>-metoduyla çalışır. Birincisi ruhi varlığın herhangi bir hadisesini anlamaya çalışır; İkincisi ise, ruhi varlığın herhangi bir hadisesini izah eder.</p>

  <p>Bu suretle Dilthey&rsquo;in tasnifi, Windelband tarafından ileri sürülen mahzurlardan hiç olmazsa birisini ortadan kaldırdığını sandı. Hâlbuki hakikatte bu tasnif, bu eksikliği ortadan kaldırmış olmuyor; bilâkis onu daha da büyütmüş oluyor; çünkü o psikolojinin birliğini parçalamış oluyor. Nitekim bu yüzden psikoloji takriben 1924 tarihlerine kadar bu ikilik içinde çırpınmış ve bu iki psikoloji birbiriyle mücadele etmişlerdir; her birisi ötekinin ehemmiyetini inkâr etmiştir. Bugün artık böyle bir ayırmanın (yani psikolojiyi bu şekilde parçalamanın) mümkün olmadığı tamamıyla açığa çıkmıştır. Bu görüşün taraftarlarından bir kısmı henüz hayattadır; fakat bunlar artık bilim ve felsefe çevrelerinde yeni taraftar bulamıyorlar. Bu vakıa, aynı zamanda bilimde yanlış bir görüşü bertaraf etmenin ne kadar güç olduğunu, ne kadar uzun sürdüğünü gösteriyor.</p>

  <p>Windelband&rsquo;ın bu tasnifte bulduğu ikinci eksikliği, Dilthey, nazari olarak değil, ama fiilen bertaraf etmiştir. Çünkü o, varlık-zıtlığına göre yapılan bu tasnifte hemen bilim gruplarının metotlarına geçiyor ve metot problemi üzerinde ısrar ediyor.</p>

  <p>Asıl mühim eksiklik, Windelband&rsquo;ın da, metodolojik olan tasnif- prensibi yüzünden görmediği ve temas etmediği eksikliktir. Dilthey&rsquo;in tasnifine göre, matematik bilimleriyle mantık ve etik, hangi bilim grubuna girmelidir? Bu bilimler manevi bilimler grubuna mı, yoksa tabiat bilimleri grubuna mı girmelidir? Bu noktaya ontolojik bir varlık-zıtlığından hareket edip de metodolojik bir tasnif şeklini alan bu tasnif dokunmadan geçiyor. Bu yüzden matematik bilimleri ve mantık bazen manevi bilimler grubuna, bazen da tabiat bilimleri grubuna sokulmak istenildi. Bu bilimler, manevi bilimler grubuna konuldukları zaman, şöyle bir görüşe dayanılıyordu: riyazi bilimler ve mantığın sahası, düşünmenin mahsulü olan sahalardır; düşünme ise, manevi bir sahadır; imdi bu bilimler de manevi bilimler grubuna girmelidirler.</p>

  <p>Fakat böyle bir düşünce, tasnifin kendi görüşüyle tezat halindedir. Çünkü manevi sahanın karakteri, hususiyeti, onun ferdi olması ve tatbik edilen metodun da anlama-metodu olmasıdır. Hâlbuki matematik ile mantık, umumi olanın geçerli olduğu birer sahadırlar; bu sahalara tatbik edilen metotların başında da tümdengelimli-izahçı metot gelir.</p>

  <p>Bu sefer de bu tenakuzdan kurtulmak için, aynı görüşü temsil edenler tarafından şöyle bir iddia ileri sürüldü ve denildi ki, öyle ise bu bilimleri, tabiat bilimleri grubuna sokmak icap eder. Fakat bu takdirde de şöyle bir itirazla karşılaşıyoruz: matematiknin incelediği objeler, mesela bir eğri hat (yani bir kurv) realitede mevcut olmayan bir teşekküldür; mantığın tetkik ettiği saha, yani düşünceler sahası da reel âlemde bulunan fiziki-maddi şeyler değildirler. Böylece, bu bilimleri hiçbir bilim-grubuna yerleştirmek mümkün olmuyor.</p>

  <p>Görülüyor ki, bu tasnif, metodolojik (umumiyetle metodolojinin tasnif-prensibinde görülen hatalardan sarfınazar edilse bile) şekli ile psikolojinin birliğini parçalamak, bilimleri muayyen metotlara bağlı kılmak, riyazi bilimlerle mantık ve etiği hiçbir bilim-grubuna yerleştirememek gibi büyük eksiklikler gösteriyor.</p>

  <p>Acaba bu tasnif, ontolojik olarak ele alınsa, bu eksikliklerinden kurtulabilir mi ? Buna da hayır diyeceğiz; çünkü bu tasnifin metodolojik şekli ile, ontolojik şekli arasında (varlığa muayyen bir metot dikte etmemek şıkkı istisna edilirse) hiçbir fark yoktur; zira bu tasnif, ontolojik şekli ile de içinde bulunduğu güçlüklerden hiçbirisini bertaraf edemiyor; üstelik böyle bir ontoloji, varlık-âlemini yapısal olarak iki zıt sahaya bölmek suretiyle çok eski bir peşin hükme dayanıyor; bu peşin hüküm, en esaslı ve işlenmiş kaynağını, varlık-âlemini <span class="t8">res cogitans</span> (düşünen varlık), <span class="t8">res extensa</span> (yer kaplayan varlık) diye ikiye ayıran Descartes&rsquo;da bulur.</p>

  <p>Yaptığımız bütün bu tasvir ve tahliller, bize gösteriyorlar ki, mazinin hatalarıyla yüklü olan bu tasnifin ontolojik şekli de, metodolojik şeklinde mevcut olan eksiklikleri ortadan kaldırmamakla kalmıyor; aynı zamanda varlık-âlemini yapısal ve yanlışlarla dolu olan bir şekilde bölmek, varlık-fenomenlerini hiç hesaba katmamak suretiyle daha büyük hatalar yapmak zorunda kalıyor.</p>

  <h3><a id="ncx158"></a><a id="a12"></a>4. Bilimlerin ontolojik tasnifi</h3>

  <p>O halde bilimleri yeni baştan ve hiçbir peşin hükme dayanmadan, sadece ontolojik olan esaslara dayanarak tasnif etmek gerekiyor. Bugün oldukça (bilhassa Nicolai Hartmann&rsquo;ın bu sahada verdiği eserler sayesinde) büyük ilerlemeler kaydeden ontoloji için, varlık- âlemi, sadece reel olan &ldquo;varlık-türünden&rdquo; ibaret değildir ve reel varlığın da çeşitli sahaları vardır. Çünkü reel-varlık, aynı karakterde olan bir yapıya sahip değildir.</p>

  <p>İmdi ontoloji, önce varlığı iki nev&rsquo;e ayırmak zorundadır:</p>

  <p>1. İdeal-varlık;</p>

  <p>2. Reel-varlık.</p>

  <p>İlerde ontolojinin meseleleri ele alınırken görülecektir ki, ideal-varlık ile reel-varlık arasında büyük farklar vardır. İdeal-varlık, değişmeyen, oluş içinde bulunmayan, her türlü ferdilikten mahrum olan bir varlık nev&rsquo;idir. Reel-varlık ise, değişen, oluş içinde bulunan ferdilik bakımından da derece farkları gösteren bir varlık-nev&rsquo;idir. İşte saf ontolojik bir tasnif, her türlü metodolojik düşüncelerden vazgeçerek ve bu varlık-türlerine uyarak bilimleri de iki kısma ayırmalıdır:</p>

  <p>1. İdeal varlığı tetkik eden bilimler (ideal-bilimler).</p>

  <p>2. Reel varlığı tetkik eden bilimler (reel-bilimler).</p>

  <p>İdeal-bilimler gurubuna riyazi bilimler, mantık, etik, bütün kıymet-sahası dâhildir, reel-bilimler grubuna ise bütün diğer bilimler girmektedir, yani Windelband&rsquo;ın tecrübe-bilimleri (tabii ve tarihi bilimler) adını verdiği, diğer tasnifin manevi ve tabiat bilimleri adını verdiği bilimlerle, felsefenin hemen hemen bütün dalları (ki Windelband&rsquo;da felsefe rasyonel bilimler grubuna aitti) bu reel bilimler grubuna dâhildir ve reel-bilimler de en doğru şekilde (Nicolai Hartmann&rsquo;ın ontolojisine dayanılarak) şöyle tasnif edilebilirler:</p>

  <p>1. Fiziki maddi bilimler;</p>

  <p>2. Biyolojik bilimler;</p>

  <p>3. Psikolojik bilimler;</p>

  <p>4. Manevi bilimler (bu bilimlerle insan başarılarıyla, insan olaylarını tetkik eden bilimler kastedilmektedir);</p>

  <p>5. Felsefi bilimler (reel-varlığın bütün sahalarını, insan ve insan prodüksiyonlarını, yani tarihi varlık-sahasını içine alan felsefi tetkikler).</p>

  <p>Görüldüğü gibi, bu tasnifte metodolojik görüş tamamıyla bertaraf edilmiştir. Zira bilimleri metodoloji bakımından tasnif etmek veya metodolojiyi göz önünde bulundurmak, bizi daima yanlışlıklara götürür. Nitekim diğer tasnifler, bunu açıktan açığa gösterdiler.</p>

  <p>Metodoloji, bir tasnif prensibi olabilirdi, eğer her bilim, her varlık- sahası için, tek bir metot mevcut olsa ve bilimler yalnız bu &ldquo;tek metotla yetinselerdi; veyahut bizi her varlık-sahasına götüren metotlar önceden bilinseydi; hâlbuki bu şartlardan hiçbirisi gerçekleşmemektedir. Çünkü bilimlerin kullandığı metot, hiçbir zaman tek bir metot olamaz; zira her varlık-sahasına ancak çeşitli metotlarla girilebilir; bu sebepten dolayı her bilim, bir metotlar-çokluğu ile çalışır. İmdi manevi bilimler adı verilen bilimlerin, sadece anlama metoduna dayanmadıkları, diğer metotlardan, mesela izah, indüksiyon, deduktion, tasvir, tahlil, terkip, müşahede vesaire gibi bir metotlar kompleksine başvurdukları bir vakıadır. Aynı suretle tabiat bilimleri de hiçbir zaman sadece izah, deduktion metotlarıyla araştırma yapamazlar; onlar da anlama, tahlil, terkip, müşahede, indüksiyon vesaire gibi bir metotlar-kompleksi ile çalışır. Bu açık olan vakıayı görmek için, peşin hükümleri, nazariyeleri değil, çeşitli bilimlerde nasıl çalışıldığını, nasıl araştırıldığım göz önünde bulundurmak ve bilimlerin mesaileri üzerinde düşünmek kâfi bir fikir verebilir<a id="a13"></a><a href="../Text/notes.html#a192"><span class="t10">{6}</span></a>.</p>

  <p>Bilimleri, şuurlu ve titiz bir şekilde metodolojik bir görüşten hareket ederek tasnif eden Windelband bile, böyle bir tasnifin zayıf tarafını görmüş ve anlamış olmalı ki, bu husustaki görüşünü törpülemeye çalışıyordu; mesela diyordu ki, tabiat bilimlerinde idiographik bir tetkik tarzı (mesela organik saha ile meşgul olan bilimlerde) mümkün olduğu gibi, tarihi bilimlerde de nomothetik bir tetkik tarzı (mesela dil bilimlerinde) takip etmek mümkündür.</p>

  <p>Gerçekten bugün biyolojide ve diğer birçok bilimlerde anlama-metodunun kullanıldığını, bu bilimlerle yakın bir ilgisi olan herkes bilmektedir. Metodolojinin hüküm sürdüğü devirlerde, tabiat-bilimlerini bile iki gruba ayırıyorlardı:</p>

  <p>1. Deskriptiv (tasviri) tabiat bilimleri;</p>

  <p>2. İzahçı tabiat bilimleri.</p>

  <p>Birinci gruba biyolojik bilimler; ikinci gruba ise fizik-kimya gibi bilimler ithal ediliyordu.</p>

  <p>Bugün böyle bir ayırma, bilimle uğraşan herkese gülünç gelecektir<a id="a14"></a><a href="../Text/notes.html#a194"><span class="t10">{7}</span></a>. İmdi metot, gidilecek yol olduğuna göre, bu yolu, biz hiçbir zaman gidilecek yeri göz önünde bulundurmadan, önceden tespit edemeyiz; varlık-âlemindeki tetkiklerimiz de böyledir; tetkik edilen sahanın vaziyetine göre mevcut metotlardan birisi veya birkaçı birden tatbik edilir; veyahut yeni bir metoda başvurulur. Bilinmelidir ki, bilimler varlık-âlemine değil, varlık-âlemi bilimlere metodunu dikte eder; çünkü metot, direktifini daima objelerden, varlık-âleminden (bu fikir Aristoteles&rsquo;in <span class="t8">Metafizik</span>&rsquo;inde açık bir şekilde ortaya koyduğu bir fikirdir) alır.</p>

  <p>Metodolojiden hareket eden, bilhassa Dilthey gibi metotları mutlaklaştıran tasnifler, bir taraftan araştırmalara, &ldquo;var olan&rdquo; şeylere, metot dikte ediyorlar; diğer taraftan bilimlerin tasnifinde aykırılıklara düşüyorlar ve bilimleri tenakuza düşmeden tasnif edemiyorlar; etseler bile bazı bilimleri yerleştiremiyorlar; bilimlerin arasına suni bir hudut koymaya mecbur kalıyorlar.</p>

  <p>Gerçi ontoloji bakımından bilimleri manevi ve tabiat bilimleri diye iki gruba ayırmak mümkündür; fakat, daha önce de gösterildiği gibi, böyle bir tasnif bir defa yalnız reel-varlığı göz önünde bulundurmak, ideal-varlığı hiç nazarı dikkate almamak gibi büyük bir mahzurla karşılaşıyor; diğer taraftan varlık-âlemini iki sahaya bölen, varlık-âleminde yalnız iki varlık-alanı tanıyan bir ontolojiye dayanıyor. Varlık-âlemini, böylece düpedüz iki varlık sahasına ayıramayacağımızı, varlığın çeşitli alanlara ayrıldığını, bugün Nicolai Hartmann&rsquo;m ontolojik araştırmaları açık bir şekilde gösteriyorlar.</p>

  <p>Bilimler, nasıl bir tasnife tâbi tutulurlarsa tutulsunlar; burada daima göz önünde bulundurulması gereken nokta, tasnifin metodolojik olmaması, ideal ve reel-varlık nevilerinin birbirine karıştırılmamasıdır. Bu takdirde de bilimler, ancak reel ve ideal-bilimler olarak iki gruba ayrılabilirler. Reel-bilimleri de, Nicolai Hartmann&rsquo;m fenomenlere dayanan varlık-sahaları hakkındaki görüşüne uyarak çeşitli varlık-sahalarına göre, çeşitli gruplara ayırmak hem mümkün, hem de doğrudur.</p>
</body>
</html>
