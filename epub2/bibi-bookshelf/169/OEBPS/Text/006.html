<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p4"></p>

  <h1><a id="ncx415"></a><a id="a45"></a>IV. MANTIK</h1>

  <h3><a id="ncx416"></a><a id="a46"></a>1. Mantığın araştırma sahasının sınırlandırılması ve düşünce ile düşünme arasındaki münasebet</h3>

  <p>Süje ile obje arasındaki münasebeti kuran edimlerin mahsulü (bilginin her nevi) fikirlerle (düşüncelerle) ifade edilir. Böylece bilginin nesilden nesle devredilmesi, bilimin ve felsefenin insanlar arası ortak bir müessese haline gelmesi, hatta günlük hayattaki bütün konuşmaların olup-bitmesi sağlanmış olur.</p>

  <p>Nasıl ki tabiat hadiseleri arasında bir münasebet ve düzen varsa, fikirler arasında da bir münasebet ve düzen vardır; nasıl ki tabiat hadiseleri arasındaki bu münasebeti ve düzeni &ldquo;tayin eden&rdquo; kanunlar, prensipler varsa, aynı şekilde fikirler arasındaki münasebet ve düzeni de &ldquo;tayin eden&rdquo; kanunlar, prensipler vardır. Nasıl ki tabiat hadiseleri arasındaki münasebet ve düzen bilinmeden önce ve bilindikten sonra da mevcutsa ve hiçbir bilim tarafından bu kanunlar, bu prensipler tabiat hadiselerine dikte edilmiyorlarsa, aynı şekilde düşünceler arasındaki münasebet ve düzen de bilinmeden önce ve bilindikten sonra da mevcutturlar ve bu kanunlar ve prensipler, hiçbir bilim tarafından insanlara dikte edilmemektedirler.</p>

  <p>İmdi ne tabiat, kendi hadiseleri arasındaki münasebeti, düzeni &ldquo;tayin eden&rdquo; kanun ve prensipleri herhangi bir kimseden veyahut hangi bir bilimden öğrenmek zorundadır; ne de fikirler arasındaki münasebeti ve düzeni &ldquo;tayin eden&rdquo; kanun ve prensipleri herhangi bir kimseden veya herhangi bir bilimden öğrenmek mecburiyeti vardır. Gerek tabiat âleminde, gerekse fikirler âlemindeki prensipler, kanunlar bilinmeden de fonksiyonlarını yapmaktadırlar. İnsan bilgisinin vazifesi, gerek tabiat âleminde, gerekse fikirler âlemindeki bu kanunları, bu prensipleri bulmaktır.</p>

  <p>Tabiatta olup-biten hadiseleri &ldquo;tayin eden&rdquo; kanun ve prensipleri bulmak, tabiat bilimlerinin bir işidir. Düşünceler arasındaki münasebeti, düzeni &ldquo;tayin eden&rdquo; kanun ve prensipleri bulmak da başka bir bilimin vazifesidir ki, biz buna mantık (lojik) adını veriyoruz. Nasıl ki tabiat hadiseleri arasındaki münasebeti, düzeni muayyen kanunlar ve prensipler &ldquo;tayin ediyor&rdquo;larsa, aynı şekilde düşüncelerimiz arasındaki münasebeti, düzeni de yine muayyen kanunlar ve prensipler &ldquo;tayin ediyor&rdquo;lar; hem o şekildeki, bu prensiplere, bu kanunlara aykırı düşen fikir-münasebetleri derhal dikkatimizi çekiyor, tıpkı tabiat âleminde olduğu gibi; nitekim burada da tabiat kanunlarına aykırı gibi görünen hadiseler de hemen göze çarpıyorlar.</p>

  <p>Nasıl ki tabiat âleminde olup-biten hadiseler arasındaki münasebet ve düzeni &ldquo;tayin eden&rdquo; kanun ve prensipler, muayyen bir grup bilimin araştırma sahası yapılıyorsa, aynı şekilde düşünceler (fikirler) arasındaki münasebet ve düzeni &ldquo;tayin eden&rdquo; kanun ve prensipleri araştırmak ve onları tespit ederek hususi bir bilginin (eğer grameri de göz önünde bulundursaydık bilgilerin dememiz lazım gelirdi) tetkik sahası yapmak gerekir. Gerçi bu bilgi, hiçbir şekilde bilgi edimlerimizin (burada düşünmenin rolü ağır bastığı için &ldquo;edimler&rdquo; tabiri yerine &ldquo;düşünme&rdquo; tabiri de kullanılabilir) mahsulü olan düşüncelerimize (fikirlerimize) herhangi bir kanun ve prensip dikte edemiyor; tıpkı tabiat bilimleri gibi. Nitekim tabiat bilimleri de tabiat kanunlarını tespit ediyor ve bunlardan insanın faydalanmasını sağlıyorlar. Aynı faydayı fikirler arasındaki münasebeti araştıran bilim de temin etmektedir; çünkü düşünceler arasındaki münasebeti &ldquo;tayin eden&rdquo; prensipleri bilmek, bize bilimsel ve felsefi sahalarda yapılan münakaşalarda yardım eder, ifadelerimizin kesin ve keskin bir şekil kazanmalarını sağlar; bu sayede biz, gizli kalmaları ihtimal dâhilinde olan hataları hemen açığa çıkarabiliriz.</p>

  <p>Gerçekten düşünceler sahasının büyük bir ehemmiyeti vardır; zira düşünceler, hem bilimin ve felsefenin, hem de günlük hayatın ortak bir malzemesidir ve her bilginin birinci derecede baş vurduğu ifade &ldquo;vasıtaları&rdquo;dır. Fakat bununla beraber hiçbir bilim, fikirler arasındaki münasebeti, düzeni &ldquo;tayin eden&rdquo; kanun ve prensiplerle uğraşmamaktadır; ancak fikirleri bir ifade &ldquo;vasıtası&rdquo; olarak kullanmaktadır. Hem felsefe ve bilimin, hem de günlük hayatın ortak bir malı olan fikirler arasındaki münasebetin, yine felsefe tarafından, açık tabiriyle onun bir dalı olan &ldquo;felsefi mantık<a id="a47"></a><a href="../Text/notes.html#a219"><span class="t10">{19}</span></a>&rdquo; tarafından araştırılması icap etmektedir.</p>

  <p>O halde mantık, fikirleri, onlar arasındaki münasebet ve düzeni &ldquo;tayin eden&rdquo; kanun ve prensipleri inceleyen bir bilgidir. Düşünceler, düşünmenin (diğer bilgi edimlerinin de) mahsulüdürler; fakat düşünmenin mahsulü olan düşüncelerle, düşünme arasında büyük farklar vardır: düşünce ve düşünme-sahaları, evvelâ varlık karakterleri bakımından birbirinden çok farklıdırlar. Düşünme, reel bir varlık-sahasına aittir ve onun bir taraftan psişik bir olay, bir fonksiyon-karakteri, diğer taraftan bir edim-karakteri vardır. Hâlbuki ideal bir varlık-sahasına ait olan düşüncelerin ne bir olay ve fonksiyon, ne de bir edim-karakteri vardır. Bu fark, aynı zamanda düşüncelerin süje-alanından çözülerek, ondan ayrılmasını, diğer bir tabirle onların objektif bir karakter taşımalarını sağlar. Bu sebepten dolayı denilebilir ki, düşünceler, süjelerin birinden diğerine taşınabilir; onlar yeni baştan başka bir düşünmenin objesi olabilirler; mesela düşünceler münakaşa edilebilirler, reddedilebilirler, çürütülebilirler, benimsenip kabul edilebilirler.</p>

  <p>Süjenin düşünmesinin &mdash;ister yazı ile tespit edilmek, isterse ağızdan bildirilmek suretiyle olsun&mdash; bir defa ortaya koyduğu düşünceler, artık o süjenin düşünmesinden müstakil olan, yani ona tâbi olmayan bir mevcudiyet-tarzı, bir varlık-tarzı kazanırlar. Bu düşünceler başkalarına tesir edebilirler; başkaları için bir istifade kaynağı, bir kin, bir nefret, bir sevgi sahası olabilirler. Bütün bu tesirlere, bu düşünceleri ortaya koyan süje de artık mâni olamaz; bu süje de, Kendisinin mahsulü olan bu düşünceleri artık ortadan kaldıramaz; çünkü onlar bir defa bu süjeden kopmuşlar; müstakil olan, yani süjeye tâbi olmayan bir hayat, bir varlık-tarzı kazanmışlardır.</p>

  <p>İmdi bir süjenin düşünmesinden ayrılan düşünceler, yalnız bu süjeden müstakil bir varlık, bir hayat-tarzı sürmekle kalmazlar, aynı zamanda bir defa ortaya atılan bu düşünceler değişmezler de; ancak bu düşüncelere yöneltilen diğer süjelerin düşünmelerinin meydana getirdiği, sebep olduğu yeni düşünceler değişik şekiller alabilirler. Fakat bu süjelerin düşünmelerinin objesi olan düşüncelerin kendileri &mdash;bir defa yazılı veya sözlü ifade edilmek şartıyla&mdash; asla değişmezler; çünkü onlar artık mantıki bir alana &ldquo;kaldırılmışlar&rdquo;dır; ideal bir varlık-alanı olan mantıki alan ise, zaman kaydına tâbi değildir.</p>

  <p>Mesela Aristoteles&rsquo;in şu düşüncelerini göz önünde bulunduralım: &ldquo;insan bir zoon politikon&rsquo;dur&rdquo;. Bu cümlede ifadesini bulan fikirler, Aristoteles&rsquo;e tâbi olmadan &ldquo;kaldırıldıkları&rdquo; mantıki alandaki varlık ve hayat-tarzlarım değiştirmeden devam ettireceklerdir. Biz bugün bu cümlenin ifade ettiği manayı yeni baştan bir düşünme objesi yapabilir. Onun üzerinde düşünebilir, onu kabul veya reddedebiliriz; yahut da bu ifadeyi, insanı karakterize etmek bakımından eksik bulabiliriz. Fakat bu cümlenin kendisi, varlık-tarzı, bizim onun karşısında takınacağımız ve hatta takınabileceğimiz bütün reel bilgi edimlerimize, düşünme tavırlarımıza karşı kayıtsızdır; yani bu cümlenin karşısındaki. Bütün tavırlarımız, onu ne ortadan kaldırabilirler, ne de değiştirebilirler; değiştirilirse, yeni bir fikir sistemi ortaya çıkmış olacaktır ki, kaynağını Aristoteles&rsquo;te bulan bu yeni fikir sistemi de, tıpkı ilk fikir sistemi gibi, yine kendine has olan bir mevcudiyet, bir varlık-tarzı kazanacaktır; fakat kendisi (yani ilk fikir) veya onun değişik bir şekli olan yeni fikir sistemi asla ortadan kaldırılamayacaktır.</p>

  <p>Kant&rsquo;ın çok tanınmış olan tahlili ve terkibi hükümler hakkındaki tarifini ele alalım: &ldquo;yüklem süjeye yeni bir şey katmadığı hallerde tahlili, süjeye yeni bir şey kattığı hallerde ise terkibi hükümler bahis konusudur&rdquo;. Yahut da diğer bir filozofun bir fikrini, mesela Descartes&rsquo;in &ldquo;<span class="t8">cogito ergo sum</span>&rdquo; ifadesini göz önünde bulunduralım; bu fikirlerin hepsi, ideal bir varlık-alanı olan aynı mantıki alana &ldquo;kaldırılmışlar&rdquo;dır; bu fikirlerin bu mantıki ideal alandaki devam etme ve varlık-tarzı, ne Kant&rsquo;ın, ne de Descartes&rsquo;in reel olarak yaşadıkları hayata tâbidir. Onları ifade eden insan süjeleri gelip geçicidirler; fakat bu düşüncelerin kendileri asla gelip-geçici değildirler. İmdi ister Kant ve Descartes&rsquo;in bu düşünceleri hakkındaki düşünmemiz, onları reddetme veya kabul etme şeklinde olsun; veyahut isterse mümkün olan diğer bir şekilde ortaya çıksın; bu tavırlarımız, o düşünceleri değiştiremezler; o cümlelerdeki düşüncelerin ifade ettikleri hakikat veya hata ne ise olduğu gibi kalır.</p>

  <p>İmdi biz, bu fikirler hakkında doğru veya yanlış düşünebiliriz; fakat bu düşüncelerimiz, bu fikirlerin varlık-karakterlerini, mevcudiyet- tarzlarım değiştiremezler. Hâlbuki Aristoteles&rsquo;in, Descartes&rsquo;in, Kant&rsquo;ın düşünmeleri, kendileri ile birlikte ortadan kalkmıştır. Çünkü düşünmenin taşıyıcısı tek tek süjelerdir; gelip-geçici olan süjeler ile birlikte, düşünme de kaybolmak zorundadır. Hiç şüphe yok ki, Kant&rsquo;ın da, Aristoteles&rsquo;in de, Descartes&rsquo;in de reel düşünmesi, daha birçok şeyler düşünmüş olabilir; fakat bize, ancak onların süjelerinden ayrılarak objektif ifadesini bulan düşünceler kalabilmişlerdir. Her birimiz de birçok şeyler düşünebiliriz; fakat düşünmemizin mahsulü olan bu düşünceleri, başkalarına bildirmez ve yazı ile tespit etmezsek, bizimle birlikte onlar da kaybolacaklardır.</p>

  <p>Bu açıklamalardan anlaşılıyor ki, düşünce ile düşünme arasında süje ile olan münasebetleri bakımından bir fark vardır: düşünceler, süjeden çözülerek ideal, mantıki alana &ldquo;kaldırılabildikleri&rdquo;, bu alanda mevcudiyetlerini devam ettirdikleri halde, düşünme, süjesiz bir an bile mevcut olamaz; zira süjesiz bir düşünme-fenomeni tasavvur etmek, dört köşeli bir daire tasavvur etmek kadar abes (absürd)dir. İmdi düşünmenin süjeye tâbi olmak, bağlı kalmak gibi bir varlık- tarzı, bir mevcudiyet-tarzı olduğu halde, düşünce, süjeye ve onun düşünmesinin kendileri hakkındaki edimlerine asla tâbi değildir. Çünkü düşüncelerin hayatı, yani devam etme tarzları, varlık-tarzları bakımından, süjenin ve onun düşünmesinin devam etme ve varlık tarzlarından müstakil olan bir varlık-tarzıdır. Zira düşünceler, düşünmenin varlık-karakterinden başka olan bir varlık-karakterine, yani ideal, değişmeyen bir varlık-karakterine sahiptirler. Hâlbuki düşünme-alanı reel bir varlık-alanıdır ve reel varlık-alanının bütün hususiyetlerine sahiptir.</p>

  <p>Çünkü düşünmenin taşıyıcısı, reel olarak mevcut olan, yaşıysan süjelerdir; tek tek insanlardır; bundan dolayı da her düşünme, bir süjenin, bir insanın düşünmesidir ve süjeye bağlıdır; onsuz bir düşünme tasavvur bile edilemez. Hâlbuki süje, insan, düşünmediği zamanlarda da, onun mevcudiyeti sona ermez; devam eder, imdi süjenin varlığı ile düşünme arasında karşılıklı bir münasebet değil, tek taraflı bir münasebet vardır; zira süje, düşünmediği anlarda da mevcuttur. Hâlbuki süje olmadan düşünmenin mevcut olmasına imkân yoktur. Düşünme, bir süjenin düşünmesi olduğu, ona tâbi bulunduğu için, ait bulunduğu süjeden, varlığına halel gelmeden, yani yok edilmeden ayrılamaz. Bu sebepten dolayı bir süjenin düşünmesi kendisinden alınarak, ondan çözülerek (tecrit edilerek) diğer bir süjeye mal edilemez. Her münferit düşünmenin &mdash;eğer o reel bir düşünme olarak kalacaksa&mdash; zorunlu olarak tek bir süjeye ait olması icap eder. Çünkü süje, düşünmenin biricik taşıyıcısı, biricik kaynağıdır. İmdi düşünmenin tek bir süje, tek bir insan, tarafından taşınması; tek bir süjeye bağlı kalması, tâbi olması; düşünmenin mevcudiyet ve varlık-tarzının bir hususiyetidir.</p>

  <p>Hâlbuki düşünceler, hiçbir süjeye bağlı kalmadan, hiçbir süjeye tâbi olmadan (hatta bu düşünceleri meydana getiren süjeye de) mevcudiyetlerini devam ettirebiliyorlar. Bundan başka düşünceler, bir dil ile (yazılı veya sözlü olarak) ifade edilebildikleri halde, düşünme böyle bir karakterden mahrumdur; işte düşünmenin ait bulunduğu süjeye tâbi olması, ona yapışıp kalması, ondan ayrılamaması da bundan ileri gelmektedir.</p>

  <p>Fakat düşüncelerin yazılı veya sözlü olarak tespit edilebilmesi, bir taraftan düşüncelerin yayılmasına; diğer taraftan onların objektif olarak (yani olduğu gibi) saklanmalarına hizmet eder. Yazı ile tespit edilebilme, düşüncelerin ebedilik karakteri ile birlikte, onların değişmeden, değiştirilmeden muhafaza edilmesine yardım eder. Fakat düşünceler, yazılmadan, ağızdan ağıza nakledilmek suretiyle de nesilden nesle (eksik ve değiştirilmiş olarak da olsa) devredilebilirler; mesela ata-sözlerinde olduğu gibi; zira ata-sözleri yazılmadan nesilden nesle devredilen fikirlerdir. Günlük hayatta düşünceler, sözlü olarak fertten ferde nakledildikleri zaman, onların ne kadar büyük değişikliklere uğradıkları bilinen bir hadisedir. Zira yazılı olmayan fikirlerin, er-geç değişmeleri, yani başka ifade şekillerine bürünmeleri daima mümkündür. Hafıza hiçbir suretle fikirleri olduğu gibi tespit edemez.</p>

  <p>İmdi fikirlere en geniş yayılma ve tesir kabiliyetini kazandıran şey, yine onların yazı ile tespit edilmeleridir. Zira bu suretle onlar için muayyen bir &ldquo;ebedilik&rdquo; temin edilmektedir; bu &ldquo;ebedilik&rdquo;, fikirlerin nesilden nesle devredilmesini, onların saklanıp mantıki alana &ldquo;kaldırılmasını&rdquo; sağlayan bir &ldquo;ebedilik&rdquo;tir.</p>

  <p>Şimdi şu nokta müphem kalıyor: düşünceler, bir süjenin düşünme edimi ile diğer edimlerinin objelerle olan münasebetlerinin bir mahsulüdürler. Süjenin düşünme edimi ile diğer edimleri, reel, gelip-geçici oldukları, taşıyıcısı olan süjeye tâbi, bağlı bulundukları halde, bu reel edimlerin mahsulü olan düşünceler, nasıl oluyor da zaman kaydına tâbi olmayan ideal bir varlık-alanına ait olabiliyorlar? Bu suale tam bir cevap bulmak güçtür; bu problemde çözülmesi mümkün olmayan irrasyonel, yani bilinmeyen bir &ldquo;problem-artığı&rdquo; vardır. Düşüncelerin varlık-alanıyla kaynağına ait olan bu problemi basitleştirerek tamamıyla izah etmeye veya çözmeye çalışmak doğru olmadığı gibi, bu problemin irrasyonel, yani bilinmeyen tarafını görmemek veya görmek istememek de aynı şekilde doğru değildir. İnsan bilgisinde, varlık-âleminde temelleri irrasyonel olan birçok problemler vardır; bunları sonuna kadar çözmek istemek konstrüksiyonlara sürüklenmek, aykırılıklara düşmek, çıkmazlara girmek demektir. İşte düşüncelerin varlık-karakteriyle kaynağı arasındaki münasebet de böyle bir münasebettir.</p>

  <h3><a id="ncx435"></a><a id="a48"></a>2. Mantık hakkında ortaya konulan yanlış görüşler</h3>

  <p>Düşünceler, süje ile obje arasında münasebet kuran edimlerin ve bilhassa düşünme ediminin mahsulü oldukları için, düşünceleri inceleyen mantık da kâh obje tarafına, kâh süje tarafına kaymıştır. Mantığın ağırlık noktasının obje tarafına kayması, onda ontolojik bir temayülün belirmesine, onun bir nevi ontoloji olmasına; bu ağırlık noktasının süje tarafına kayması da, onun bir nevi psikoloji olmasına sebep olmuştur.</p>

  <p>Felsefi mantığın obje, yani &ldquo;var olan&rdquo; istikametinde kayması Ortaçağda gerçekleşmiş, mantığı ontolojinin yardımcı bir disiplini haline getirmişti; hatta denilebilir ki, mantıkla ontoloji arasında bir saha karışması meydana gelmişti. Mantıkla ontolojinin sahalarının birbirine karışması, ontolojiye rasyonalist ve tümdengelimli bir karakter kazandırmış; bilhassa her iki sahanın prensipleri arasında bir aniliğin kabul edilmesi &mdash;ileride, ontoloji bölümünde gösterileceği gibi&mdash; ontolojinin gelişmesini durdurmuştu. Fakat bundan mantık değil, ontoloji zarar görmüştü; çünkü ontoloji müstakil bir disiplin olmaktan çıkmış ve asırlarca olduğu yerde saymıştı. Bu devirde mantık çok büyük bir ehemmiyet kazanıyor; hatta bir aralık mantık umumi bir disiplin, ontoloji ise mantığın bir tatbikat sahası haline gelmişti. Fakat mantığın bundan sıyrılması güç değildi ve nitekim güç olmadı da. Zira mantığın muayyen bir varlık-sahasının bilgisi olduğu doğrudur; nitekim felsefi mantığın bir inceleme sahası olan fikirler sahası, hususi bir varlık-sahasıdır.</p>

  <p>Bu sebepten dolayı felsefi mantıktaki bu saha kaymalarının en tehlikelisi, süje istikametinde olan kayma olmuştur. Çünkü böyle bir kayma, mantığı gerçek tetkik sahasından, yani düşünceler sahasından ayırdı. Mantığın süje istikametindeki bu kayması, bilhassa on dokuzuncu asrın son dörtte birinde ve asrımızın başlarında gerçekleşti ve bu kayma, mantığı psikolojinin eline düşürdü. Zaten bu devirde ruhbilimcilik (psychologism) adını alan bir felsefe cereyanı hüküm sürüyordu. Ruhbilimcilik, bütün bilginin kaynağını psişik alanda görmek istedi ve artık yalnız bilgi probleminin genetiği ile uğraşıldı; bilgi nazariyesi ise, psikolojinin bir dalı haline geldi. Aynı ruhbilimcilik, mantığı da kendi sahası içine aldı ve hatta mantık, psikolojinin hususi bir bahsi haline geldi.</p>

  <p>Çünkü ruhbilimcilik şöyle bir görüşten hareket ediyordu: Mantığın tetkik sahası düşünmedir. Nihayet düşüncelerin kaynağı da düşünmedir: O halde mantık için en doğru yol düşüncelerin kaynağı olan düşünmeyi tetkik etmektir; böylece mantık, düşünceleri, kaynağı olan düşünmede ele almış olacaktır; düşünme ise, diğer birçok süje alanı problemleri arasında psikolojinin en meşru olan bir tetkik sahasıdır. İmdi psikoloji, bilgi nazariyesinin olduğu kadar, mantığın da bir temel-bilimsel mahiyetindedir; bu suretle mantıkla psikolojinin tetkik sahaları birleştiler demektir.</p>

  <p>Fakat diğer taraftan mantığın çok eski olan bir kuruluş tarihi vardır; onun büsbütün psikolojinin içinde erimiş olması da kabul edilmiyordu ve şöyle bir hal çaresine başvuruluyordu: psikoloji bir temel-bilimdir; fakat bu, müstakil bir mantığın kuruluşuna mâni olmamalıdır; gerçi psikoloji de düşünmeden bahsediyor; fakat mantık da pekâlâ düşünmeden bahsedebilirdi. Yalnız her ikisi hedefleri bakımından birbirinden ayrılacaklardı: Psikoloji, gelişigüzel bir düşünmeyi kendisine araştırma sahası seçtiği halde, mantık doğru olan, hakikat olan bir düşünmeyi araştıracaktı.</p>

  <p>Fakat buna da şöyle bir itiraz yapıldı: düşünmenin eğrisi doğrusu yoktur; düşünme, nihayet yine düşünmedir. O halde psikoloji ile mantığın sahalarının birbirinden ayrılmasını sağlayacak başka yolların bulunması icap eder. Mantığın bir düşünme psikolojisi olmadığını göstermek, onu psikolojiden ayrı bir bilim olarak temellendirmek için şu yollar bulundu: Bu yollardan birisi, bilimleri nazari ve ameli diye iki kısma bölen yoldur; bu görüşe nazaran, mantık düşünmenin ameli bir bilgisi, psikoloji ise düşünmenin nazari bir bilgisidir; fakat böyle bir iddianın doğru olması şurada kalsın, inandırıcı bile değildir. Zira mantık, hiçbir devirde ameli bir bilgi olmamış, bilâkis kuruluşundan beri nazari bir bilgi olarak kabul edilmiştir; hatta o, nazari bilginin bir numunesi sayılmıştır. Çünkü ameli bir bilginin şöyle bir hususiyeti vardır: hayata müdahale etmek, hayatı kendi prensiplerine uydurmaya çalışmak. Hâlbuki hayat ve hayat faaliyetleri reel olan fenomen sahalarıdır; reel fenomenlere mantığın prensiplerinin müdahale etmesi bahis konusu olamaz; çünkü hayatımız, hayat faaliyetlerimiz hiçbir zaman mantıki prensiplere uyarak cereyan etmezler.</p>

  <p>Böyle bir yolda yürümek de, mantığı girdiği çıkmazdan kurtaramayınca, başka bir yolda yürümek zorunda kalındı. Bu yeni yol da yine bilimlerin ikiye bölünmesine dayanıyor: Bu defa da bilimler, normatif bilimler ve vakıa (olay) bilimleri olmak üzere iki gruba ayrıldı. Vakıa bilimleri, olup-biten hadiseleri olduğu gibi tetkik ederler; normatif bilimler de olup-biten bir vakıanın; bir hadisenin nasıl olması, nasıl cereyan etmesi lazım geldiğini araştırırlar; buna göre mantık, bir normlar bilgisi; psikoloji ise bir vakıalar bilgisidir. İmdi mantık ve psikolojinin objesi düşünme olduğuna göre; mantık, bize düşünme fenomeninin nasıl cereyan etmesi lazım geldiğini öğretecek; psikoloji ise, aynı düşünme fenomeninin gerçekten nasıl cereyan ettiğini tetkik edecektir.</p>

  <p>Bu görüş iki mühim hata yapıyor: Bir defa mantıkla psikolojinin obje sahalarını fenomenlere uygun olarak birbirinden ayıramıyor; bunun yerine ancak suni bir tarifle bu bilimlerin obje sahalarım birbirinden ayırdığını sanıyor. Fakat asıl mühim hata, reel bir fenomenin normlara göre cereyan ettiğini iddia etmekte ortaya çıkıyor. Hâlbuki düşünme, hangi yönden ele alınırsa alınsın; o da diğer psişik saha gibi, reel bir fenomen sahası olarak kalır ve reel bir sahanın fenomenleri ise, asla normlara göre cereyan etmezler. Çünkü reel bir sahanın kendisine has kanunları, prensipleri vardır ve her reel sahanın fenomenleri, kendilerine has bu kanun ve prensiplere göre cereyan ederler; onların bu akış tarzını değiştirmek insanın elinde değildir. Nitekim reel bir saha olan tabiat fenomenleri de bizim arzu ve isteklerimize göre cereyan etmiyorlar. Reel bir saha olan düşünmenin bundan farklı olduğunu iddia etmek, sırtını fenomenlere çevirmek demektir.</p>

  <p>Bütün bu açıklamalar bize gösteriyor ki, mantık, ancak düşünme ve diğer edimlerin bir mahsulü olan düşünceler gibi müstakil, ideal bir varlık-sahası olan hususi bir varlık-sahasının bilimi olabilir. İmdi mantık bu varlık-sahasını, bir fenomen sahası olarak, olduğu gibi tetkik etmeli; ona herhangi bir prensip veya kanun dikte etmeye kalkışmadan, bu sahayı tayin eden kanun ve prensipleri tespit etmeye çalışmalıdır.</p>

  <p>Mantığın böyle bir varlık-sahasının bilimi olarak ortaya çıkmasını sağlayan, bu asrın başında felsefeye yeni bir görüş getiren E. Husserl&rsquo;in fenomenolojisi olmuştur. Zira ilk defa Husserl&rsquo;in fenomenolojisi, mantığı bir nevi psikoloji haline getiren ruhbilimciliği felsefenin bütün sahalarının (meselâ estetik, etik, bilgi nazariyesi gibi sahaların) dışına atmaya, onu bir daha dirilmemek şartıyla, bertaraf etmeye muvaffak oldu. Husserl, psikolojinin bir reel varlık-ilmi, mantığın da bir ideal varlık bilimi olduğunu açık olarak gösterdi ve bu tarihten beri artık mantık, kendi öz sahası olan düşüncelerin meşru bir bilimi olmaya başladı.</p>

  <h3><a id="ncx446"></a><a id="a49"></a>3. Mantığın prensipleri</h3>

  <p>Mantık, daha önce de söylediğimiz gibi, düşünceler arasındaki münasebeti ve düzeni &ldquo;tayin eden&rdquo; kanun ve prensipleri tetkik eder. Zira hiçbir varlık-sahası kanun ve prensiplerden mahrum değildir; hiçbir varlık-sahası &ldquo;determinasyon&rdquo;suz değildir. İmdi bilimin vazifesi varlık sahalarının kanun, kaide ve prensiplerini bulmak, onların fonksiyonlarını tetkik etmektedir; mantık da aynı şeyi yapmalıdır.</p>

  <p>Mantık çok eskiden kurulmuş bir bilimdir; onun sahası, kanun ve prensipleri yine çok eskiden tespit edilmiştir. Mantığın tespit ettiği kanun ve prensipler şunlardır: tenakuz (çelişme) prensibi, aynılık (identite) prensibi, &ldquo;üçüncü bir şıkkın imkânsızlığı&rdquo; prensibi (üçüncü bir şık olamaz prensibi). Düşünceler arasındaki münasebeti, düzeni &ldquo;tayin eden&rdquo; mantığın bu prensipleri hakkında literatürde birbirinden farklı kavrayış ve anlayışlar vardır; fakat bu kavrayış ve anlayışlar daha ziyade bu prensiplerin izah şekli ile ilgilidir. Biz, mantığın diğer prensiplerini aynılık prensibi ile münasebete getiren, âdeta diğerlerini bu prensibe götüren bir görüşü benimsemek istiyoruz. Bu görüşle bilhassa von Löringhoff Freytag&rsquo;ın mantık adlı kitabında karşılaşıyoruz<a id="a50"></a><a href="../Text/notes.html#a221"><span class="t10">{20}</span></a>.</p>

  <p>O halde ayniyet veya aynılık ne demektir? Aynılık bir tem el prensiptir; bütün temel-prensipler gibi aynılık da tarif edilemez; fakat bu prensip, diğer malum olan başka kavramlarla mukayese edilerek izah edilebilir; mesela aynılığı eşitlik ve benzerlikle karşılaştıralım: aynılık, ne eşitlik, ne de benzerliktir. Zira eşitlik, ancak iki şey arasında bulunabilir; bir şey, diğer bir şeye eşit olabilir. Hâlbuki ayniyet, bir şeyin (mesela bir kavramın, bir fikrin) kendi kendisinin aynı olmasıdır; benzerlik de yine iki şey arasında mümkündür: mesela iki gerçek obje veyahut düşünülen iki şey birbirine çok benzeyebilir. Fakat aynılık, bunlardan her birisinin kendi kendisinin aynı olmasını icap ettirir ve böyle bir aynılık zamana tâbi değildir; yani aynılık zaman kaydına tâbi olmadan devam etmelidir.</p>

  <p>Mantıki aynılık (identite), aynılık formülü adını alan bir formülle ifade edilir. Bu da şudur: &ldquo;A, A&rsquo;dır&rdquo;. Fakat burada birbirinin aynı olan, objeler değildir; düşünceler, düşüncelerden meydana gelen hükümlerdir. Gerçi hem bu prensibin, hem de diğer mantıki prensiplerin ontolojik olan bir tarafları vardır; fakat bu takdirde mantıki prensiplerle var olan bir şey kast edilir ve bu aynı mantıki prensipler, umumi ontolojik bir karakter kazanırlar. Hâlbuki mantıkta böyle bir şey (yani bütün varlığı tayin eden bir şey) değil, ancak hususi bir varlık-alanı teşkil eden fikirler, fikir sistemleri bahis konusu olabilir. İmdi aynılık da, fikirlere ait olan bir aynılıktır ve fikirler arasındaki bu aynılığın, objeler arasındaki aynılıktan kat&rsquo;i olarak ayrılması lazımdır.</p>

  <p>Mantık kitaplarında aynılık prensibi bazen şöyle de gösterilir: &ldquo;A=A&rdquo;&rsquo;dır (A, A&rsquo;nın aynıdır). Bu formül A, A&rsquo;ya eşittir şeklinde okunmamak şartıyla doğrudur. Fakat ayniyet prensibini bu şekilde yazmak hatalara sebep olmaktadır. Bu sebepten dolayı onun şu şekilde gösterilmesi tercih edilmelidir: <span class="t11">A</span>/<span class="t10">A</span>; bu yazılış, &ldquo;A, A&rsquo;dır&rdquo; yazılışının bir sembolle ifade edilmesinden başka bir şey değildir.</p>

  <p>Aynılık prensibi, kendi başına ele alındığı zaman, hiçbir şey ifade etmez ve verimsiz bir prensip imiş gibi bir intiba bırakır; onun verimli olduğunu göstermek için, diğer prensiplerle münasebete getirilmesi icap eder. Diğer prensipler aynılığın zıddıdırlar; yani onlar farklı (nonidentik)tirler. Bunlardan birisi tenakuz (çelişki) prensibidir; fakat &ldquo;tenakuz&rdquo; daha ziyade hükümler arasındaki münasebete tahsis edilmiştir. Hâlbuki fikirler arasında da bir &ldquo;tenakuz&rdquo; olabilir; işte von Löringhoff Freytag fikirler arasındaki tenakuza diversitas (birbirinin aynı olmama, birbirinden ayrı olma) adını veriyor; diversitas, en az iki fikrin mevcut olmasını şart koşar. Bu fikirlerden birisine A dersek, ötekisi ondan farklı olan bir fikir demektir. Yani A&rsquo;nın aynı olmayan diğer bütün fikirler demektir. Bu prensip (yani diversitas), şu şekilde ifade edilir: &ldquo;A, A-olmayan değildir&rdquo;; bu ifade, A&rsquo;nın A-olmayan olmadığını, ondan farklı, ondan ayrı olduğunu gösteriyor; burada A ve A-olmayan inkâr edilmiyorlar, bilakis A&rsquo;nın A ile ve A-olmayanın da A-olmayan ile aynılığı olduğu gösteriliyor. Zira bu ifade, A&rsquo;nın A olduğunu, A-olmayan olmadığını; A-olmayanın da, A-olmayan olduğunu ve A olmadığını gösteriyor. İmdi bu ifadenin ilk kısmı, A&rsquo;nın aynılığını; ikinci kısmı da A-olmayanın aynılığını gösteriyor. Bütün ifade ele alınırsa; A, prensibin pozitif tarafım, A-olmayan da aynı prensibin negatif tarafını ve her birisinin de kendisinin aynı olduğunu gösteriyor.</p>

  <p>Esas itibariyle tenakuz prensibi, bir çelişmezlik prensibidir ve şunu ifade etmek istiyor: pozitif olan, kendisinin negatifi olamaz. İmdi pozitif olan A alanına yalnız bir A; negatif olan A-olmayan alanına de bütün A-olmayanlar girebilir.</p>

  <p>Bu sebepten dolayı mantıkta negatif kavramların sonsuz olduğu söylenir. Zira negatif kavramlar, pozitif olan A&rsquo;dan başka olan bütün kavramları ihtiva ederler. Bu sebepten dolayı bütün fikirler ya A-alanına veyahut da A-olmayan alanına girerler; bunun üçüncü bir şıkkı yoktur, <span class="t8">tertium non datur</span>. Bu prensip de &ldquo;üçüncü bir şıkkın imkânsızlığı&rdquo; prensibidir ve bu da şu şekilde ifade edilebilir: &ldquo;her X, A&rsquo;dır veyahut her X, A-olmayandır&rdquo;; bunun üçüncü bir şıkkı yoktur &ldquo;<span class="t8">tertium non datur</span>&rdquo;.</p>

  <p>Şimdiye kadar verilen ifade şekilleri, diğer prensiplerin, aynılık prensibine götürülebileceğini gösteriyorlar. Tenakuz prensibini de sembolle şöyle ifade edebiliriz: A ↔ Ä, yani &ldquo;A, A-olmayan değildir&rdquo; . Üçüncü şıkkın imkânsızlığı prensibi de sembolle şöyle ifade edilebilir: A ↔ Ä, yani bir X ya A&rsquo;dır, yahut da A-olmayan (Ä)&rsquo;dır.</p>

  <p>&ldquo;Kâfi sebep prensibi&rdquo;ni von Löringhoff Freytag&rsquo;la birlikte mantıki bir prensip olarak kabul etmiyoruz. Bu prensip şöyle bir iddia ile ortaya çıkıyor: Her şeyin kâfi gelen bir sebebi olmalıdır, yani her şeyin izah edilebilen bir temeli olmalıdır. Böyle bir iddia ile karşımıza çıkan bu prensip, mantıki bir kanun, bir prensip olamaz; hatta onun hakikatinden bile şüphe edilebilir; Zira bütün temellendirilme münasebetleri, en sonunda bizi temellendirilmeyen münasebetlere götürmektedir. Böyle bir prensip, ancak araştırmalar için bir hedef olabilir; fakat onun tam olarak gerçekleşmesi, gerçekleştirilmesi mümkün değildir. Schopenhauer, bu prensibin dört şekilde ortaya çıktığını göstermiştir. Fakat burada onlardan bahsetmeye lüzum yoktur; çünkü onlar bizim alakamızın dışında kalıyorlar.</p>

  <p>Mantığın bu prensipleri hükümlere tatbik edildiği zaman şu ifadelerle karşılaşırız: mesela ayniyet prensibi; her hüküm, kendisinin aynı olmalıdır; yani biz bütün fikirlerimizde aynılığı muhafaza etmeliyiz. Bir esas-fikir, bir esas-hüküm olarak ortaya attığımız bir ifade, sonuna kadar aynı kalmalıdır. Bu prensiplerden tenakuz prensibi, hükümlere tatbik edildiği zaman şöyle bir ifade şekli kazanır: Birbirini nakzeden iki zıt hüküm birden yanlış olamaz; bunlardan birisinin doğru olması lazımdır. Fakat &ldquo;birbirini nakzeden zıt hükümler&rdquo;, gelişi güzel zıt yüklemleri (predikatları) olan hükümler değildirler; böyle hükümler, hem süjeleri (mevzuları), hem de yüklemleri aynı olan hükümlerdir; bu hükümler yalnız keyfiyetleri bakımından birbirinden farklıdırlar; yani bu hükümlerden birisi pozitif ise, diğeri negatiftir. Mesela tahtayı süje, siyah olmayı da yüklem olarak alan ve birbirini nakzeden iki zıt hükümden birisinin yanlış olması zaruridir; yani &ldquo;tahta siyahtır; tahta siyah değildir&rdquo; hükümlerinden birisi yanlış ise, diğeri mutlaka doğrudur; birisi doğru ise, diğeri mutlaka yanlıştır ve bu hükümlerin, ikisinin birden yanlış olmasına imkân yoktur; yani ya pozitif olan yanlıştır; yahut da negatif olan yanlıştır.</p>

  <p>&ldquo;Üçüncü şıkkın imkânsızlığı&rdquo; prensibi de, tıpkı tenakuz prensibi gibi birbirini nakzeden iki hüküm arasındaki münasebete aittir. Fakat tenakuz prensibi, bu gibi hükümlerin ikisinin birden yanlış olmasına imkân olmadığını ifade ettiği halde, üçüncü şıkkın imkânsızlığı prensibi ise, &ldquo;birbirini nakzeden zıt iki hükmün&rdquo;, ikisinin birden doğru olmasına imkân yoktur, der. Yani bu hükümlerden birisi doğru ise, diğeri mutlaka yanlıştır. Bu suretle bu prensip, doğruluğu iki hükümden birisine hasrediyor; üçüncü bir imkânın olmadığını, yani üçüncü doğru bir hükmün imkânsız olduğunu gösteriyor. Mesela &ldquo;S, P&rsquo;dir&rdquo; ; &ldquo;S, P değildir&rdquo; hükümlerinden birisi, mesela &ldquo;S, P&rsquo;dir&rdquo; doğru ise, &ldquo;S, P değildir&rdquo; hükmü zorunlu olarak yanlıştır; yahut &ldquo;S, P değildir&rdquo; hükmü doğru ise, &ldquo;S, P&rsquo;dir&rdquo; hükmü zorunlu olarak yanlıştır.</p>

  <p>Bu açıklamalardan anlaşılıyor ki, tenakuz prensibi, &ldquo;birbirini nakzeden zıt iki hüküm&rdquo;den birisinin zorunlu olarak yanlış olduğunu iddia ediyor. Hâlbuki &ldquo;üçüncü şıkkın imkânsızlığı&rdquo; prensibi, &ldquo;birbirini nakzeden zıt iki hükümden&rdquo; birisinin zorunlu olarak doğru olduğunu iddia ediyor. Gerçi tenakuz prensibi &ldquo;birbirini nakzeden iki zıt hükümden&rdquo; birisi yanlış olduğu zaman öbürünün yanlış olamayacağını söylüyor; fakat bu husustaki kararı üçüncü şıkkın imkânsızlığına bırakıyor. Tenakuz prensibinin aksine olarak &ldquo;üçüncü şıkkın imkânsızlığı&rdquo; prensibi de şöyle bir iddia ile ortaya çıkmaktadır: &ldquo;Birbirini nakzeden zıt iki hüküm&rdquo;den ancak birisi zorunlu olarak doğru olabilir. Fakat bu hükümlerden birisi doğru olduğu zaman, ötekinin de zorunlu olarak doğru olamayacağını söylüyor; ama bu husustaki karan tenakuz prensibine bırakıyor. İmdi tenakuz prensibi, yanlışlığın, &ldquo;üçüncü şıkkın imkânsızlığı&rdquo; prensibi de doğruluğun prensibidir. Bundan anlaşılıyor ki, bütün mantıki prensipler birbirini tamamlayan prensiplerdir.</p>

  <p>Mantığın bu prensiplerinin hedefi, içkin bir hakikati gerçekleştirmektir. Umumiyet itibariyle &ldquo;içkin hakikat&rdquo;e doğruluk adı verilir; zira doğruluk tabiriyle, ayniyet, tenakuz, &ldquo;üçüncü şıkkın imkânsızlığı&rdquo; prensiplerine uygunluk kastedilir ve doğruluk da, aşkın hakikatin ilk şartını teşkil eder; daha önce de gösterildiği, gibi, aşkın hakikat, süje ile obje arasında münasebet kuran edimlerin süjedeki kutuplarıyla objedeki kutuplarının birbirine uygun gelmesidir. Aşkın bir hakikat için, doğruluk şarttır; fakat kâfi gelen bir şart değildir.</p>

  <p class="p2">* * *</p>

  <p>Geleneğin mantığı ile bizim anlatmaya çalıştığımız mantık arasında bir fark var gibi görünüyor. Biz mantığı, fikirler (düşünceler) arasındaki münasebet ve düzeni &ldquo;tayin eden&rdquo; prensipleri araştıran bir bilim olarak tarif ettik. Hâlbuki geleneğin mantığı, kendisini kavramların, hükümlerin, hükümlerden çıkarılan neticelerin bir bilimi olarak görür. Gerçekten mantığın tarihi göz önünde bulundurulacak olursa, mantık daima kavramlardan, hükümlerden, hükümlerden çıkarılan neticelerden bahsetmiştir. Yalnız bazen ağırlık noktasını hükümler, bazen hükümlerden çıkarılan neticeler, bazen de kavramlar teşkil etmiştir. Fakat dikkat edilirse, hükümlerin fikirlerden meydana geldiği görülür ve hükümlerden çıkarılan neticeler ise yine fikirlerdir. Kavram da fikirlerin unsurudur. Bu sebepten dolayı mantığın geleneksel tarifi ile bizim tarifimiz arasında bir çelişki yoktur; ancak dışa ait bir fark vardır. Fakat bu farkın temelleri açıklanınca, görüşler arasındaki zıtlık da kendiliğinden ortadan kalkar.</p>

  <h3 class="h31"><a id="ncx463"></a><a id="a51"></a>4. Hükmün unsurları; hükümlerden çıkarılan neticeler;<br />
  kavramlar</h3>

  <p>Fikirlerden meydana gelen hüküm üç esas unsurdan teşekkül eder:</p>

  <p>1. Süje (mevzu);</p>

  <p>2. Yüklem (predikat);</p>

  <p>3. Bağlaç (rabıt edatı).</p>

  <p>Bir şey yapan veya bir şey olan bir şahsı veya şeyi gösteren kavrama süje; bir kılış veya oluşu gösteren kavrama yüklem; yüklemde kılış veya oluşu süjeye atfeden kavrama da bağlaç adı verilir. Mesela &ldquo;tahta siyahtır&rdquo; hükmünde, &ldquo;tahta&rdquo; süje; &ldquo;siyah&rdquo; yüklem; &ldquo;dır&rdquo; da bağlaç oluyor. Böyle bir hüküm, hükümlerin en basit bir şeklidir; bu nevi hükümlerde bir &ldquo;iddia&rdquo; vardır. Geleneksel mantık yalnız bir &ldquo;iddia&rdquo; ihtiva eden hükümler üzerinde duruyordu. Bugün artık böyle bir şey bahis konusu değildir. Dil ile ifade edilebilen her kaziye bir hükümdür; bu itibarla sorular, tenkitler, dilekler, emirler, ricalar vesaire gibi ifadeler de hükümlerdir.</p>

  <p>Bağlacın da &ldquo;dır&rdquo; olması şart değildir; bir kılış veya oluşu süjeye atfeden diğer bir fiil de onun yerini tutar. Batı dillerinde bilhassa Fransızca, İngilizce ve Almancada kopula (bağlaç) olan &ldquo;est, is, ist&rdquo; gibi tabirler iki manalıdır; onlar bir taraftan sadece bağlaç vazifesini görürler; diğer taraftan da bir mevcudiyet, bir &ldquo;var olma&rdquo; ifade ederler; yani bir mevcudiyet, bir varlık hükmü ifade ederler. Türkçede böyle bir mahzuru dilin yapısı ortadan kaldırıyor.</p>

  <p>Hükümlerden çıkarılan neticelere gelince: netice iki veya daha çok hükümlerden çıkarılır. Geleneksel mantığın bunun üzerinde durmuş olması da açıktır. Zira asıl gaye tek bir hüküm değil, hükümlerden çıkarılan neticedir. Aristoteles&rsquo;ten beri bu neticelerin ne gibi prensiplere, esaslara dayandığı tespit edilmiştir. Fakat hükümlerden çıkarılan neticelerin daima mantıki prensiplere dayanması şarttır. Klâsik mantık, hükümlerden çıkarılacak neticeleri basitleştirmek için, onları &ldquo;a&rdquo;, &ldquo;e&rdquo;, &ldquo;i&rdquo;, &ldquo;o&rdquo; harfleriyle gösterir.</p>

  <p>a: &ldquo;bütün S&rsquo;ler P&rsquo;dirler&rdquo;.</p>

  <p>e: &ldquo;bütün S&rsquo;ler P değildirler&rdquo;.</p>

  <p>i: &ldquo;bazı S&rsquo;ler P&rsquo;dirler&rdquo;.</p>

  <p>o: &ldquo;bazı S&rsquo;1er P değildirler&rdquo;.</p>

  <p>a-hükümlerine pozitif umumi hükümler;</p>

  <p>e-hükümlerine negatif umumi hükümler;</p>

  <p>i-hükümlerine pozitif cüz&rsquo;i hükümler;</p>

  <p>o-hükümlerine negatif cüz&rsquo;i hükümler adı verilir.</p>

  <p>Kavramlara gelince: kavram, kavranmış şey demektir ve kavramlar fikirlerin unsurudur. Fakat kavramlar kelimelerden farklıdırlar. Kelimelerin kendileri kavram değildir ve kelimeler, harflerden meydana gelirler. Hâlbuki kavramlar, harflerden teşekkül etmezler; muhtelif kelimeler, bir ve aynı kavramı ifade edebilirler; bir ve aynı kelime muhtelif kavramların manasına gelebilir ve kavramlar muayyen kelimelerin manasını meydana getirirler. Fakat kavramların kelimelerin manalarını meydana getirmeleri, kavramlar için zahiri ve tesadüfidir. Kavramlar, mahiyetleri bakımından kelimelerin manaları değildirler; hatta insan düşünmesinde kavramlar, zorunlu olarak kelimelere bağlı değildirler. Çok defa insanın düşündüğü ve sahip olduğu bir kavramı (yani kavranmış bir şeyi) vardır; fakat bu hususta henüz bir kelimesi yoktur.</p>

  <p>Mantık muayyen kavramları (yani kavranmış olan şeyleri) adlandırmak için, muayyen kelimeler kullanmak zorundadır; fakat bu kelimeler öyle kelimeler olmalıdır ki, onların normal manaları ile ait oldukları kavramlar arasında bir uygunluk bulunsun. Mantığın vazifesi, ne kelimeleri, ne de kelimeler arasındaki münasebeti araştırmaktır; mantık için kelimeler istinat noktalarıdır; mantık, muayyen kavramlara varmak için kelimelerden hareket eder. Fakat mantık, kelimelerin hususiyetinden bahsetmez. Mantığı yalnız kavranmış olan, yani kavramlar ilgilendirir.</p>
</body>
</html>
