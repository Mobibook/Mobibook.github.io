<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p4"></p>

  <h1><a id="ncx1251"></a><a id="a163"></a>XIII. DİN FELSEFESİ</h1>

  <h3><a id="ncx1252"></a><a id="a164"></a>1. Spekülatif bir problem olarak din</h3>

  <p>Din problemi, felsefenin çok eski olan bir spekülasyon sahasıdır ve din problemi, felsefenin, başlangıçtan beri devam edegelen üç sualinden birisini teşkil ediyor: &ldquo;ne ümit edebiliriz?&rdquo; Bu sual, daha önce işaret edildiği veçhile, diğerleri gibi metafizik bir sualdir. Her nedense insan düşünmesi başlangıçlarında fenomenlere dayanacağı yerde, metafizik problemlerden hareket etmiş ve en çok metafizik problemlerle uğraşmıştır ve felsefi düşünmeyi diğerleri yanında en çok meşgul eden problem de &ldquo;ne ümit edebiliriz?&rdquo; suali olmuştur.</p>

  <p>Fakat din felsefesi, bu sual üzerinde durmakla yetinmemiş, asırlarca bütün felsefeye hâkim olmuş; felsefe bir <span class="t8">ancilla theologica</span> haline gelmiş, yani felsefe dinin emrine girmiştir. İlk defa Kant, dinle felsefeyi birbirinden ayırmaya, felsefeye müstakilliğini kazandırmaya muvaffak olmuştur. Fakat buna rağmen bugün bile felsefenin, ya dinin bir tamamlayıcısı veyahut da dinin aleyhinde olan bir düşünme sistemi olduğu söylenir. Hâlbuki felsefe için, din de her problem gibi, ancak bir problem olabilir. Bu sebepten dolayı felsefe, ne din için, ne de dine karşıdır.</p>

  <p>Fakat din sahası, öteden beri felsefi teorilerin birbiriyle en çok çatıştığı, birbiriyle en çok mücadele ettiği bir saha olmuştur ve teolojik nazariyeler, bu sahada hiçbir sınır tanımadan diledikleri gibi hareket etmişlerdir. İlmin az gelişmiş olduğu devirlerde teolojik nazariyeler, varlık-âleminin ve insan problemlerinin biricik izah şekilleri olmuştu. Bu nazariyeler muayyen bir teleolojizmden hareket ediyorlar; olup-biten her şeyi, üstün bir kuvvet olan Tanrı&rsquo;nın gayelerinin bir gerçekleşmesi olarak görüyorlardı ve bu üstün kuvvet, aynı zamanda kâinatın, her şeyin kaynağı (mesela hürriyetin, ahlâkın, devletin, hukukun), her şeyin yaratıcısı oluyordu; her şey onun gayelerini gerçekleştiren bir işaret sayılıyordu.</p>

  <p>Böylece geleneksel teolojik nazariyeler, din fenomenini mutlaklaştırıyorlar, yani her şeyi ona götürüyorlar, her şeyi onunla izah ediyorlardı. Aristoteles&rsquo;ten beri bütün teleolojik metafiziklerin yaptıkları bu idi. Fakat bu teoriler, halis bir fenomen olan inanma alanını konstrüksiyonlara boğuyorlar, onu tanınmaz bir hale getiriyorlardı. Hâlbuki bugünün ontolojisi ile antropolojisinin ışığı altında bu meseleyi bambaşka bir şekilde ortaya koymak mümkündür.</p>

  <p>Zira ontoloji ve felsefi antropoloji bakımından inanma var olan bir alandır ve temelini insanın varlık yapısında bulur; imdi ontolojik ve antropolojik temellere dayanan bir din felsefesi de, sadece bu fenomenin tahlil ve tasviriyle uğraşacaktır. Ancak bu sayede din fenomenini spekülasyonlara boğmadan, diğer varlık-sahalarına karıştırmadan, müstakil, hususi bir varlık-alanı olarak tahlil ve tasvir etmek ve onun insan hayatında oynadığı mühim rolü göstermek mümkün olacaktır; gerçekten din, müstakil bir fenomen sahası olarak felsefenin mühim bir problemidir de.</p>

  <h3><a id="ncx1258"></a><a id="a165"></a>2. Din felsefesinin fenomen ve problemleri</h3>

  <p>Felsefi antropoloji, insanın üç buutlu bir zaman içinde yaşadığını gösteriyor ve insanın reel hayatı da bu üç buutlu zaman içinde geçiyor. Fakat insanın bu reel hayatı, kendisini, çeşitli durumlarla karşılaştırıyor; bu hayat durumlarında insanın karşılaştığı olaylar, ya onun normal hayatında başından geçen hadiselerdir; veyahut da bu hadiseler, onun kavrayış ve anlayış kabiliyetini aşıyorlar.</p>

  <p>Böyle bir durumda çıplak realite, insanın yaşamasına kâfi gelmiyor. Zira yıkıcı ve kırıcı olan çıplak realite, insanı ümitsizliğe sürüklüyor. Hâlbuki insanın kalbi ümitlerle doludur; insan, bu ümitler sayesinde realiteyi, reel hayatı bazı tasavvurlar, mana ve kıymetlerle bezemeye çalışıyor ve hayatı çekilir bir hale getiriyor; çünkü ümitsiz insanın yaşamasına imkân yoktur. Fakat ümit etme, ancak bir inanma ile birlikte meydana çıkabilir; inanma ise, antropoloji bakımından insanın varlık-yapısına ait bir fenomendir; yani onsuz insanın yaşaması mümkün değildir; insanın hayatını, mevcudiyetini taşıyan bu fenomene, onun &ldquo;mevcudiyet şartı&rdquo; adı veriliyor; çünkü inanmayan bir insan ne mevcuttur, ne de tasavvur edilebilir.</p>

  <p>İnanma fenomeni günlük hayatta başlar. Günlük hayat münasebetlerinden inanma kaldırıldığı andan itibaren günlük hayat altüst olur; hatta ortada insanlar arasındaki münasebet diye bir şey kalmaz. İşte böylece günlük hayatta başlayan inanma, derece derece yükselir; en sonunda &ldquo;transandantal bir varlığa&rdquo; inanma şeklinde ortaya çıkar. İnanma fenomeni, tıpkı bilgi ve devlet kurma fenomenleri gibi insanın varlık-yapısına, insan olmaya has bir fenomen olduğu için, insan, hangi kültür seviyesi üzerinde bulunursa bulunsun, her yerde onun mevcudiyetine tesadüf edilir. Nitekim inanma fenomeni, en iptidai insan topluluklarında bile mevcuttur. Yalnız inanmanın şekli ve muhtevası değişir.</p>

  <p>Gerçi inanma, günlük hayatta insanın herhangi bir tavrını, niyetini, hareketini determine eden bir kıymet şeklinde ortaya çıkıyor; fakat inanmanın daha mühim şekli, &ldquo;din&rdquo; adı verilen ümitler âleminde meydana çıkar. Gerçekten din, bir ümitler ve inanma âlemidir; din bilgisi (yani teolojik bilimler) bu âlemle uğraşır; inanmanın kaynağını, hususiyetlerini gösterir; fakat din bilimleri &ldquo;dogma&rdquo;lardan hareket ederler; inanma ve ümit etmeyi muayyen kaynaklara bağlarlar ve neticede inanma meselesini artıksız halletmiş olurlar.</p>

  <p>Fakat din bilimleri şu suallerle uğraşmazlar: Ümit etme ile inanma, fenomen olarak nedir; onların bir varlık ilişkisi var mıdır ve bu fenomenler insanın varlık-yapısı için ne ifade ederler? İnsanla transandantal (aşkın) varlık arasındaki inanma münasebeti nasıl bir münasebettir? Bu münasebetin tek bir şekli mi, yoksa çeşitli şekilleri mi vardır? Eğer bu münasebetin tek bir şekli varsa, nasıl oluyor da çeşitli dinler mevcut olabiliyor ve her din de kendisinin kurduğu münasebetin en doğru münasebet olduğunu iddia edebiliyor? Eğer bu münasebetin çeşitli şekilleri varsa, bu takdirde her din için ayrı, ayrı birer transandantal varlık mı kabul edilecek; yoksa bu münasebet, fenomen olarak mevcut olan bütün dinlerde bir ve aynı münasebettir de, yalnız şekil bakımından mı birbirinden ayrılıyor? Acaba bu münasebetin kurulması mutlaka bir vasıtaya mı ihtiyaç gösterir; yoksa vasıtasız da olabilir mi? Din-alanı, bir varlık alanı mıdır, yoksa sırf bir kavramdan mı ibarettir? Vesaire. İşte bütün bu ve bunlara benzer suallerle ancak din felsefesi uğraşabilir.</p>

  <p>Fakat din felsefesi inanma fenomeni üzerinde dururken, artık onun için belli bir dinin dogmaları bahis konusu değildir. İmdi din felsefesi için, günlük hayat alanında başlayan, fakat bu alanı aşan inanma, insanla transandantal varlık arasındaki münasebettir. Bu münasebet insan adını alan varlığın dayandığı son temeldir ve insan bu transandantal varlığın mana-yapısına ister istemez başvurmak mecburiyetindedir. Normal hayatında transandantal varlığa inanmayan bir insan bile çaresiz kaldığı, bütün reel fenomenler onu terk ettiği, ona karşı çalıştığı zaman, yine ona dayanacak ve birçok&nbsp; hallerde ondan bazı dileklerde bulunacak. İnsanın bu transandantal varlığa inanması hiçbir zaman eksik değildir; ancak iç hayatını hiç dinlemeyen, çok sathi olan, kalbi kararmış olan bir insan, böyle bir varlığı muayyen bir zaman için dış görünüşüyle tanımaz gibi görünür; zira onda bunun yerine diğer herhangi bir şey geçmiştir. Fakat ölüm şuuru tarafından hiçbir zaman terkedilmeyen, gelip-geçici olan insan, en sonunda bu transandantal varlığa inanmak zorunda kalacaktır; çünkü her insanın en son desteği odur. Bu transandantal varlık da, artık &ldquo;sosyal-birliğin&rdquo; ve ferdin kültür seviyesine göre çeşitli şekillerde tasavvur edilebilir.</p>

  <p>İmdi insanın ve insan olmanın bir &ldquo;mevcudiyet şartı&rdquo; olan inanma, herhangi bir kültür seviyesine bağlı kalmadan, insanın bulunduğu her yerde mevcuttur. Bu itibarla iptidai insanın dini görüşü de, bir inanma alanıdır; zira onun totemi veya taptığı diğer bir şey, artık maddi bir şey olmaktan çıkıyor; o da çeşitli tasavvurlarla süslenmiş, bezenmiş bir transandantal varlık rolünü oynuyor. İptidai de karşılaştığı durumları, kendi kuvvet ve kabiliyetlerini aşar gördüğü fenomenleri, onun alanına bırakır; o alanın kendisini ya selâmete kavuşturacağına, veyahut da mahvedeceğine inanır.</p>

  <p>Gerçi insan varlık-yapısı bakımından umumiyetle transandantal bir varlığa inanıyor; fakat bu transandantal varlığa inanmanın şekli değişiyor; bu, artık insanın kendi kuvvet ve kabiliyetlerine bağlıdır. İnanmanın en yaygın şekli, mevcut dinlerden birisine inanma, birisine bağlanma şeklinde meydana çıkıyor. Gerçi bu dinler, birbirinden çok farklı, birbirinden çok ayrı görünüyorlar; fakat hepsinin birleştikleri bir nokta vardır ki, o da inanmanın insanla, insanı ve dünyayı aşan bir varlık arasında mevcut bir münasebet olarak kabul edilmesidir.</p>

  <p>Gerçekten her dinde transandantal varlık ile münasebet kurma şekli değişiyor; her din bunun için muayyen bir yol gösteriyor ve bu yolda bazı faaliyetlerde bulunmayı, bazılarında da bulunmamayı emrediyor. Birçok dinler insan için vaatlerde bulunur; bu ve öbür dünya diye birbirinden apayrı iki dünya kabul eder. Fakat bu dünya ile öbür-dünya arasında da yine bir münasebet kabul edilir; zira öbür-dünyada herhangi bir mükâfata erişmek, insanın bu dünyadaki hayatı ile fiilleriyle ilgili görülür. Fiilleri iyi olan insanlar, öbür-dünyada mükâfata kavuşur; aksi halde öbür-dünyada ceza görür. Fakat bunun da şekilleri dinden dine değişir. Bazı dinler için transandantal varlık daima insanın işlediği suçları affedebilir; yalnız bunun için insanın muayyen şeyleri yapması lazımdır.</p>

  <p>Din, insana ve dünyaya ait her şeyi, insanın başından geçen bütün hadiseleri, herhangi bir şekilde tefsir etmeye, anlamlandırmaya, izah etmeye çalışır. İşte dini, bilim ve felsefeden ayırt eden nokta da, onun her şeyi kendisine göre tefsir etmesi, izah etmesi, her şeye bir mana vermesidir. Hâlbuki bilim ve felsefe var olan şeylere bir mana atfetmekten, her şeyi tefsir ve izah etmekten sakınır; fakat bilim ve felsefenin durakladığı yerde bile, din hiç tereddüt etmeden yürüyebilir<a id="a166"></a><a href="../Text/notes.html#a327"><span class="t10">{73}</span></a>. Böylece de din, insan için hayatın katı taraflarını yontar, manevileştirir; en ağır felâketler bile dinde manevi tefsirini bulur; çünkü din için her şey mana ile doludur; felâketlerin, çekilen ıstırapların bile bir manası vardır.</p>

  <p>Din, aynı zamanda insana kâinat ve kendisi, hayatta takip edeceği yol hakkında bir &ldquo;bilgi&rdquo;<a id="a167"></a><a href="../Text/notes.html#a328"><span class="t10">{74}</span></a> verir. Yığının, aydın olmayanların, bilgisi çok defa sadece dinin sağladığı bu bilgiden ibaret kalır. Böylece birçok hallerde din, dini nasihatler, dini konuşmalar, insan için biricik bilgi oluyor ve insan, her şeyi dinden öğrenmiş oluyor. Fakat dini bilgi, diğer bilgilere benzemez. Zira dogmalara dayanan bu bilgi yalnız manevi olan bir sahanın bilgisidir. Bu sebepten dolayı bu bilgi, öğreticisine büyük mesuliyetler yükler; öğretici, burada bu bilginin transandantal varlıkla insan arasındaki münasebetten kazanılan bir bilgi olduğunu daima göz önünde bulundurmalıdır ve onu hiçbir zaman bir vasıta derecesine, mesela sadece maddi bir geçim, bir çıkar veya demagoji vasıtası derecesine indirmemeli ve dini istismar etmemelidir.</p>

  <p>Din felsefesi, bütün istismarların dinin varlık-yapısına aykırı olduğunu, dinin yalnız transandantal münasebet üzerinde durması gerektiğini göz önünde bulundurmalıdır. Çünkü ancak böyle bir vaziyet, onu ulvileştirir, manevileştirir. Hâlbuki dine maddi menfaatler karıştığı andan itibaren din, ulviliğini, maneviliğini kaybeder. Bu takdirde din, herhangi bir zümrenin istismar vasıtası olur ki, bu, dinin kutsiliği, ulviliği ve maneviliği ile bağdaşamaz ve üstelik böyle bir durumda dinin aydın olmayan insana faydasından ziyade zararı dokunur; çünkü onu doğru yolundan alarak çürük inançlara, yalnız menfaat sağlayan inançlara sürükler. Nitekim bizim inkılâbımızın dinin dünya işlerinden ayrılmasını benimseyen görüşünün gayesi, dinin maneviliğini, ulviliğini, kutsiliğini korumak, onu maddi bir geçim veya herhangi bir istismar vasıtası olmaktan kurtarmaktır.</p>

  <p>Acaba transandantal varlıkla insan arasında münasebet kuran dinlerin çeşitli olması ne ifade eder? Esas itibariyle bu, bir görünüşten başka bir şey ifade etmez. Çünkü aslında bu münasebet, bir ve tek olan bir münasebettir. Gerçi bu münasebeti kuran vasıtalar her dinde değişik bir karakter gösteriyorlar; fakat bu görünüş, bizi aldatmamalıdır; asıl bu münasebetin temelinde bulunan gaye üzerinde durulmalıdır; bu gaye ise, bütün dinlerde bir ve aynıdır. Zira bütün dinlerde kurtuluşun ve ebedi olana kavuşmaya ait inancın yolu aynıdır: çünkü bütün dinler, insana iyiyi yapmasını, kötüden sakınmasını emrederler.</p>

  <p>O halde bu gayeye vasıta olan, ister şu dinin veya bu dinin ibadet şekli veya ibadet yeri olsun; bu, asli olan münasebetin mahiyetini değiştirmez. Çünkü bütün dinler, tek bir münasebette, transandantal varlıkla insan arasındaki münasebette, birleşiyorlar; bu münasebetin gayesi birdir ve onun yeri ise, insanın kalbi olmalıdır.</p>

  <p>Felsefe bakımından insanla transandantal varlık arasındaki bu münasebet, hiçbir suretle mevcut dinlerin vasıtalı münasebetine mal edilemez; hatta bu transandantal münasebet, birçok müstakil insanlarda olduğu gibi tamamıyla vasıtasız da olabilir; yani bu münasebet, herhangi bir vasıtaya başvurmadan da kurulabilir. Böyle bir münasebette insan, ne herhangi bir mükâfat, ne de herhangi bir ceza bekler. Fakat insanı ağır şartlarla karşı karşıya bırakan böyle bir münasebete, böyle bir görüşe tahammül etmek hiç de kolay değildir. Bu sebepten dolayı böyle vasıtasız bir münasebete, yalnız insanın kalbine, vicdanına yönelen, hiçbir karşılık beklemeyen ve istemeyen böyle bir münasebete tahammül etmek, ancak büyük çaptaki mistik insanlara, kalbi aydın ve çok müstakil olan insanlara vergidir; fakat çoğunluk hazır bir dinin içinde yetişir; onun buyruklarına göre hareket eder.</p>
</body>
</html>
