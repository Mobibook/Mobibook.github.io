<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/era.css" rel="stylesheet" type="text/css" />
</head>

<body>
  <p class="bolum_no">-13-</p>

  <p class="baslik">YILDIZLİMANI</p>

  <p>&nbsp;</p>

  <p>Rüzgar suları kamçılayarak beyaz köpüklere boğuyordu.</p>

  <p>Gardan uzaktaki Yıldızlimanı’na bakarak bir mavnanın tepetaklak olmaması için kadere güvenmek yerine akademiye atla gidebilecek olmayı diledi. Ancak, akademi bir adada bulunuyordu. Daha önce de deniz yolculuklarına katlanmıştı, ama tüm ömrünü bir liman şehrinde geçirmiş olmasına rağmen, hiçbir zaman açıkça itiraf etmeyecek de olsa, su üzerinde yolculuk etmekten her zaman nefret etmişti.</p>

  <p>Krondor’dan gemiyle ayrılıp Acı Deniz’le tam anlamıyla bir denizden çok suyu tuzlu dev bir göl olan Düşler Denizi arasındaki boğaza girene kadar sahilden ilerlemişlerdi. Shamata’da birtakım atlara el koymuş ve Dawlin Nehri’ni kaynağı olan Büyük Yıldız Gölü’ne kadar izlemişlerdi. Şimdi ayakta, mavnanın kıyıya yanaşmasını bekliyorlardı. Mavna sade tunik ve pantolonlar giymiş, görünüşlerinden anlaşıldığı kadarıyla civar köylülerinden olan iki adam tarafından itiliyordu. Bir an sonra Gardan, Dominic Birader, Kasumi ve altı Tsuranili muhafız mavnaya binecek ve yaklaşık bir mil uzaktaki Yıldızlimanı Adası’na gidecekti.</p>

  <p>Gardan mevsime göre fazlasıyla soğuk olan havada titredi. Mevsim bahardı, ama geç ikindi havasında yılın bu zamanında beklenen ılıklıktan eser yoktu. “Ben sıcak ellerden gelen bir kaçağım, Yüzbaşı,” dedi Kasumi kıs kıs gülerek.</p>

  <p>“Hayır, burası soğuktur, ama başka bir şey var. Prens’in yanından ayrıldığımdan beri uğursuz önseziler dışında bir şey hissetmedim,” derken sesi tamamen ciddiydi. Dominic Birader hiçbir şey söylemedi, ama yüzünden bu duyguyu paylaştığı anlaşılıyordu.</p>

  <p>Kasumi başıyla onayladı. Kral’ı korumak için Krondor’da kalmış, ancak Arutha’nın mesajları geldiğinde Lyam’ın verdiği, Gardan ile Ishap keşişine Yıldızlimanı’na kadar refakat etme görevini kabul etmişti. Pug’ı yeniden görmek istemesinin yanında, Lyam’ın emirlerinde Kral’ın keşişin Yıldızlimanı’na sağ ayak basmasına hayati önem atfettiğini gösteren bir şeyler vardı.</p>

  <p>Mavna kıyıya yanaştı ve iki mavnacıdan biri sahile adım attı. “Atları taşımak için iki sefer yapmamız gerekecek, efendim,” dedi.</p>

  <p>Daha kıdemli olan Kasumi, “Bu iyi olur,” dedi. Adamlarından beşini işaret ederek, “Bunlar önden gidecek; biz arkadan geliriz,” dedi.</p>

  <p>Gardan ikinci gitmek konusunda hiçbir şey söylemedi; yaklaşan çileyi aceleye getirmek gibi bir niyeti yoktu. Beş Tsuranili hayvanlarını mavnaya çıkarıp sessizce konumlarını aldılar. Yalpa vurup duran mavnada yolculuk etmek konusundaki düşünceleri ne olursa olsun, metin tavırlarını elden bırakmadılar.</p>

  <p>Mavna suya açıldı ve Gardan sessizce izledi. Uzak adadaki belli belirsiz hareket belirtileri dışında, Büyük Yıldız Gölü’nün güney sahili ıssızdı. Neden, diye düşündü Gardan, herhangi biri böyle ücra bir yerde yaşamak ister ki? Efsaneye göre gökten bir yıldız düşerek gölü oluşturmuştu. Ama gölün kökeni ne olursa olsun, hiçbir zaman kıyılarında bir halk yaşamamıştı.</p>

  <p>Geride tek kalan Tsuranili muhafız kuzeybatıya işaret ederek Kasumi’ye kendi dilinde bir şeyler söyledi. Kasumi adamın işaret ettiği yere baktı.</p>

  <p>Gardan ile Dominic de baktılar. Uzakta, ufka yakın bir yerde ve yaklaşan gecenin önünde, birkaç kanatlı şeklin onlara doğru kayarak hızla geldiği görülebiliyordu. “Nedir onlar?” diye sordu Kasumi. “Onlar dünyanızda şimdiye kadar gördüğüm en büyük kuşlar. Neredeyse insan boyunda görünüyorlar.”</p>

  <p>Gardan gözlerini kıstı. Dominic birden, “Ishap’ın lütfü adına! Herkes kıyıya dönsün!” diye bağırdı.</p>

  <p>Ağır ağır, sürekli ilerleyen mavnacılar geriye baktılar. Gardan ile diğerlerinin silahlarını çektiğini görünce çabucak kıyıya ilerlemeye başladılar. Artık yaklaşan şekillerin kıyıdaki gruba yöneldiği görülebiliyordu. Teknecilerden biri korkuyla haykırdı ve kendisini koruması için Dala’ya bağırarak yakardı.</p>

  <p>Çıplak yaratıklar grotesk insan şekillerine sahipti; erkektiler, tenleri maviydi, güçlü kaslarla donanmış gövdeleri vardı. Dev, yarasayı andıran kanatlar havayı döverken omuz ve göğüs kasları geriliyordu. Başları saçsız maymun kafalarını andırıyordu ve hepsinin salladığı uzun, esnek bir kuyruğu vardı. Gardan saydı: On iki taneydiler. Akıl almaz yükseklikte çığlıklarla dosdoğru kıyıdaki kafilenin üzerine dalışa geçtiler.</p>

  <p>Atı şaha kalkınca Gardan kendisini yana atarak yaratıklardan birinin açılmış pençesinden kıl payıyla kurtuldu. Arkasından bir çığlık geldi ve Gardan gözucuyla mavnacılardan birinin bir yaratık tarafından kapıldığını gördü. Yaratık kanatlarının güçlü bir çırpışıyla havada asılı kalarak adamı boynundan tuttu. Horgörü dolu bir çığlıkla mavnacının boğazını yırttı ve adamı yere bıraktı. Adam bir kan sağanağı içinde suya düştü.</p>

  <p>Gardan kendisini de aynı şekilde kavramaya çalışan yaratıklardan birine kılıcıyla bir darbe savurdu. Kılıç yaratığın suratının tam ortasına çarptı, ama yaratık kanatlarını geriye doğru çırparak uzaklaşmakla yetindi. Kılıcın vurduğu yerde görünür bir işaret yoktu. Yüzünü buruşturdu, başını iki yana salladı ve yeni bir saldırıya girişti. Gardan geriye çekilerek tüm konsantrasyonunu yaratığın uzanmış ellerinde topladı. Uzun tırnaklarla sonlanan son derece insanı andırır parmaklar, kılıcının çeliğini tarıyordu. Yüzbaşı atının kalkanını almasına yetecek kadar ayakta kalmış olmasını diledi.</p>

  <p>“Bunlar ne biçim yaratıklar?” diye bağırdı Kasumi mavna beş Tsuranilinin kıyıya sıçramasına yetecek kadar yaklaşınca.</p>

  <p>Dominic’in sesi arkalarda bir yerden duyulabiliyordu. “Bunlar kara sanatlarla yaratılmış, elemental yaratıklar. Silahlarımızın üzerlerinde bir etkisi yok.”</p>

  <p>Bu durumdan etkilenmiş gibi görünmeyen Tsuraniler, başka herhangi bir düşmana saldıracakları gibi, yaratıklara saldırıyorlardı. Aldıkları darbeler yaratıklarda hasar bırakmasa da, acı verdiği belliydi, zira Tsuranilerin saldırısı yaratıkların bir an çekilip havada durmalarına neden oldu.</p>

  <p>Gardan bakınınca Kasumi ile Dominic’in yakınında olduğunu gördü. İkisinin de kalkanı vardı ve hazır duruyorlardı. Sonra yaratıklar bir kez daha üzerlerine saldırdı. Askerlerden biri bir çığlık attı ve Gardan yakınlarda düşen bir Tsuraniyi gözucuyla gördü.</p>

  <p>Gardan Kasumi’nin yaratıklardan ikisinin saldırısından, kılıcını, kalkanını ve çevikliğini kullanarak kaçınmayı başardığını gördü. Ama yüzbaşı, yorulup yavaşlamaları an meselesi olduğundan, hayatta kalma şanslarının bulunmadığını biliyordu. Yaratıklar hiçbir yorulma belirtisi göstermiyorlardı ve ilk geldikleri anki kadar büyük bir hiddetle saldırıyorlardı.</p>

  <p>Dominic gürzünü savurdu ve yaratıklardan biri tiz bir acı çığlığı kopardı. Silahlar büyüyle oluşturulan postu delemiyorsa bile, en azından kemikleri kırabiliyordu, demek. Yaratık çember çizerek kanat çırptı, çaresizce havada kalmaya çalıştı, ama ağır ağır yere yaklaşıyordu. Kanatlarından birinin cansızca çırpışına bakılırsa, omzunun Dominic tarafından kırıldığı belliydi.</p>

  <p>Gardan başka bir darbeden eğilerek kurtuldu ve kenara kaçtı. Ona saldıran iki yaratığın gerisinde yaralı olanın yere değdiğini gördü. Hayvan ayakları toprakla temas eder etmez, kulakları paralayan bir acı haykırışı kopardı ve parıldayan enerjiler serpintisi halinde patladı. Akşam karanlığında gözleri kör edecek denli parlak bir ışık çakışıyla birlikte ortadan kaybolarak yerde sadece tüten bir leke bıraktı. Dominic, “Bunlar hava elementalleri! Toprağa değmeye dayanamıyorlar!” diye bağırdı.</p>

  <p>Gardan sağındaki yaratığa başının üzerinden koca bir darbe savurdu. Darbenin gücü yaratığı alçalmaya zorladı. Toprağa bir an temas etti, ama bu kadarı da yetti. Diğeri gibi patlayarak kıvılcımlara bölündü. Panik içinde elini uzatıp, kendisini aşağıdaki yıkımdan çekerek uzaklaştırmaya çalışır gibi yanındaki yaratığın uzanan kuyruğuna yapıştı. Kıvılcımlanan enerji ikinci yaratığın kuyruğundan geçti ve o da yanıp kül oldu.</p>

  <p>Kasumi topuklarının üzerinde döndü ve altı adamından üçünün ölü yattığını gördü. Yaratıklar artık dokuz taneydi ve geriye kalan savaşçıların üzerine üşüşmelerine rağmen, artık daha temkinli yaklaşıyorlardı. Biri kendini saldırıya hazırlayan Dominic’e doğru pike yaptı. Keşişe uzanmak yerine elemental geriye doğru kanat çırparak keşişe silleler indirmeye ve onu yere yıkmaya çalıştı. Gardan ona uzanan pençelerden kaçınmak için eğilerek yaratığın arkasından koştu. Kılıcını elinde güçlükle tutarak öne doğru hamletti ve kollarını yüzünü Dominic’e çevirmiş yaratığın sallanan bacaklarına sardı. Onlara sıkı sıkı tutundu ve yüzü yaratığın çıplak kalçalarının arasına gömüldü. Elemental’in gövdesinden yayılan, uzun zaman önce ölmüş ve gömülü kalması gereken şeylerin kokusu yüzünden içi kalktı. Beklenmedik ağırlığı yaratığı yere çekti. Yaratık çığlık attı ve kanatlarını çılgınca çırptı, ama dengesini kaybetmişti ve Gardan onu yere çekti. Diğerleri gibi, kıvılcımlar halinde patladı.</p>

  <p>Gardan patlayan yaratığa değen kolları ve göğsünde çakan acıyı hissederek yuvarlandı: Yaratığı yok ederken kendisi de yanmıştı. Acıya kulak asmadı ve içinde büyüyen bir umut hissetti. Kıyıdakilerin sayısı yediydi -Gardan, Kasumi, Dominic, dört asker ve elinde bir direk taşıyan bir tekneci-, yaratıkların sayısı ise artık sadece sekizdi.</p>

  <p>Bir an saldıran Elemental tepede, askerlerin silahlarının uzanamayacağı yerde çember çizmeyi tercih ettiler. Pike yaparak saldırmaya hazırlanırlarken, müdafaacıların biraz uzağında, sahilde bir parıltı başladı. Gardan askerlerin tanrısı Tith’e bunun diğer bir saldırganın gelişi anlamına geliyor olmaması için dua etti. Fazladan bir düşmanın dengeyi bozup, sayıca az kalmalarına neden olacağı kesindi.</p>

  <p>Titreşen bir ışıkla birlikte sahilde, sade bir siyah tunik ve pantolon giymiş, bir adam belirdi. Gardan ile Kasumi Pug’ı hemen tanıyıp bağırarak uyardılar. Büyücü durumu sakince inceledi. Silahsız bir düşman gören yaratıklardan biri manyakça bir keyifle böğürdü ve ona doğru dalışa geçti.</p>

  <p>Pug yerinden kımıldamıyor, kendini savunduğuna dair herhangi bir işaret vermiyordu. Dalıştaki yaratık onun en çok üç metre uzağındaki bir noktaya ulaştıktan sonra görünmez bir engele çarptı. Taş bir duvara çarpmışçasına yere yığıldı. Yine bir kör edici parlaklıkla gözden kayboldu.</p>

  <p>Geriye kalan yaratıklar güçlerinin zarar vermeye yetmeyeceği bir düşman olduğunu anladığında yukarıda panik çığlıkları duyuldu. Artakalan yedi yaratık aynı anda döndüler ve kuzeye doğru paldır küldür kaçmaya başladılar.</p>

  <p>Pug ellerini salladı ve aniden kaldırdığı avuç içlerinde mavi bir alev oynaştı. Onu kaçan yaratıkların ardından savurdu. Mavi alev küresi elementallerin peşinden gitti ve suyun üzerinden delice kanat çırparlarken onlara ulaştı. Nabız gibi atan ışıktan bir bulut gibi onları sarmaladı. Elementaller havada bükülüp seğirerek göle düşerken boğuk acı çığlıkları duyuldu. Suyun yüzeyine değer değmez teker teker yeşil alevlerle tutuşarak gölün dalgalı yüzeyinin altında yanıp kayboldular.</p>

  <p>Gardan neredeyse bitkinlikten tükenmiş durumdaki askerlere yaklaşan Pug’ı izledi. Pug’ın yüzünde olağanüstü ciddi bir yan ve bakışlarında Gardan’ın daha önce hiç görmediği bir kudretin izi vardı. Pug’ın ifadesi aniden değişerek rahatladı. Artık yüzü genç, yirmi altı yaşına rağmen çocuksu görünüyordu. Birden gülümseyerek, “Yıldızlimanı’na hoşgeldiniz, beyler,” dedi.</p>

  <p class="ayrac"><img alt="ayrac" src="../Images/ayrac.png" /></p>

  <p>Sıcacık bir ateş odayı lal bir ışıkla dolduruyordu. Gardan ile Dominic şöminenin önüne yerleştirilmiş büyük koltuklarda dinlenirken Kasumi Tsurani usulünce yastıkların üzerinde oturuyordu.</p>

  <p>Kulgan yüzbaşının yanıklarını, budala çocuğuna bakan anne gibi titizlenerek sardı. İkisi birbirlerini Crydee’den yıllardır, Kulgan’ın yüzbaşıya çıkışmasına yetecek kadar yakından tanıyorlardı. “Nasıl o şeylerden birine yapışacak kadar aptal olabildin -ilksel durumuna dönen elemente bağlı bir yaratıkla temasın her zaman enerji, çoğunlukla da ısı ve ışığın serbest kalması anlamına geldiğini herkes bilir.”</p>

  <p>Azarlanmaktan usanan Gardan, “Eh, ben bilmiyordum. Kasumi, sen biliyor muydun? Dominic?” dedi.</p>

  <p>Dominic, “Aslına bakarsan ben biliyordum,” derken Kulgan oturduğu yerde bir kahkaha attı.</p>

  <p>“Hiç yardımın dokunmuyor, rahip,” diye mırıldandı yüzbaşı. “Kulgan, işin bittiyse yemek yiyebilir miyiz? Neredeyse bir saattir o sıcak yemeklerin kokusunu alıyorum ve beni delirtmesine az kaldı.”</p>

  <p>Pug ocağın yanındaki duvara yaslanarak güldü. “Yüzbaşı, geçen zaman on dakikaya daha yakın.”</p>

  <p>Yapım halindeki geniş bir binanın ilk katındaki bir odada oturuyorlardı. Kasumi, “Kral’ın akademini ziyaret etmeme izin vermesine sevindim, Pug,” dedi.</p>

  <p>“Ben de öyle,” dedi Dominic Birader. “Sarth’taki bizler eserlerin şimdiye kadar bize ilettiğiniz kopyaları için müteşekkir de olsak, planlarınızın ne olduğundan hâlâ pek emin değiliz. Daha fazlasını öğrenmek istiyoruz.”</p>

  <p>Pug, “Öğrenme aşkıyla gelen herkesin başımın üstünde yeri vardır, Dominic Birader. Belki bir gün ufak misafirperverliğimizin karşılığını almayı ve efsanelere konu olan kitaplığınızı ziyaret etmeyi talep edebiliriz,” dedi.</p>

  <p>Bunu duyan Kulgan kafasını çevirdi “Bu hakkı talep etmekten mutluluk duyarım, dostum Dominic.”</p>

  <p>“Ne zaman gelirseniz, hoş karşılanacaksınız,” diye yanıt verdi keşiş.</p>

  <p>“Bundan gözünüzü ayırmayın,” dedi Gardan başını Kulgan’a doğru yatırarak. “Onu o yeraltı mahzenlerinde kaybederseniz bir daha hiç bulamazsınız. Ayı bala ne kadar düşkünse o da kitaplara öyledir.”</p>

  <p>Siyah saçları ve iri, kara gözleri olan çarpıcı bir kadın peşinde iki hizmetkarla içeri girdi. Hepsinin elinde yemek dolu tabaklar vardı ve kadın kendi elindekini adamların bulunduğu yerin öteki ucunda duran masaya bırakırken, “Lütfen, yemek zamanı geldi,” dedi.</p>

  <p>Pug, “Dominic Birader, bu karım Katala,” dedi.</p>

  <p>Keşiş hürmetle başını eğerek, “Leydim,” dedi.</p>

  <p>Katala ona gülümsedi. “Katala deyin, lütfen. Biz burada daha teklifsiz olmaya meyilliyiz.”</p>

  <p>Keşiş kendisine gösterilen sandalyeye yaklaşırken başını tekrar eğdi. Açılan kapının sesine döndü ve yüzbaşının onu tanıdığı zamandan beri ilk defa keşişin kendine hâkimiyetinde bir çatlak meydana geldi. William peşinde yeşil pullu Fantus’la birlikte odaya koşarak gelmişti.</p>

  <p>“Ishap’ın merhameti adına! Bu bir ateş ejderi mi?”</p>

  <p>William babasının yanına koşarak, yeni gelenleri ihtiyatla süzerken babasına sarıldı. Kulgan, “Bu gördüğünüz bu mülkün efendisi Fantus’tur. Geriye kalan bizler onun müsamahası sayesinde burada yaşıyoruz; ancak o en iyi William’in arkadaşlığına müsamaha gösteriyor,” dedi. Ejderin gözleri bir an onunla bütünüyle hemfikirmişçesine Kulgan’a çevrildi. Derken geniş, kızıl gözleri masayı ve üzerindekileri inceleme işine döndü.</p>

  <p>Pug, “William, Kasumi’ye merhaba de,” dedi.</p>

  <p>William başını hafifçe eğerek gülümsedi. Tsurani dilinde konuştu ve Kasumi ona gülerek yanıt verdi.</p>

  <p>Dominic ilgilenmiş görünüyordu. Pug, “Oğlum hem Kralın Lisanı’nı, hem de Tsurani dilini iyi biliyor. Karım ve ben onun iki dili de kullanmasını sağlıyoruz, zira eserlerimden çoğu Tsurani dilinde yazılmıştır. Büyük Yol sanatını Midkemia’ya getirirken karşılaştığım sorunlardan biri de bu. Yaptığım şeylerin çoğu düşüncelerimin bir sonucu, büyüyü de Tsurani dilinde düşünüyorum. William’in bir gün büyük yardımı olacak, bana burada yaşayanlara öğretebilmem için Kralın Lisanı’nda büyü yapma yollarını keşfetmemde yardımı dokunacak,” dedi.</p>

  <p>Katala, “Beyler, yemek soğuyor,” dedi.</p>

  <p>“Ve karım bu masada büyü konuşulmasına izin vermiyor,” dedi Pug.</p>

  <p>Kulgan bunun üzerine bir homurtu çıkardı ve Katala, “İzin verseydim bu ikisi bir lokma dahi yiyemezdi,” dedi.</p>

  <p>Gardan rahatsızlığına rağmen çeviklikle hareket ederek, “Benim iki defa uyarılmama gerek yok,” dedi. Oturdu ve hizmetkarlardan biri ânında tabağını doldurmaya başladı.</p>

  <p>Yemek havadan sudan sohbetlerle hoşça sürüp gitti. Günün dehşetleri geceyle birlikte ortadan kaybolmuş gibi, Gardan, Dominic ve Kasumi’yi Yıldızlimanı’na getiren acı olaylar tamamen yok sayıldı. Arutha’nın yolculuğu, Murmandamus tehlikesi veya manastırın şer alameti hakkında hiçbir şey söylenmedi. Kısa bir süre boyunca, hiçbir anlaşmazlık yoktu. Kısacık bir saat boyunca, dünya birbirinin varlığından keyif alan eski dostlar ve yeni konuklarla, hoş bir yerdi.</p>

  <p>Derken William iyi geceler diyordu. Dominic, davranışları ve konuşmasıyla babasının bariz bir modeli olmasına rağmen çocuğun annesine ne kadar benzediğini görerek şaştı. Fantus William’ın tabağından beslenmiş ve onun arkasından odadan kışkışlanmıştı.</p>

  <p>“O ejder söz konusu olduğunda hâlâ duyularıma güvenemiyorum,” dedi Dominic onlar gittikten sonra.</p>

  <p>“O kendimi bildim bileli Kulgan’ın evcil hayvanıdır,” dedi Gardan.</p>

  <p>Piposunu yakmakta olan Kulgan, “Hah! Artık değil. O çocukla Fantus’u tanıştıkları günden beri birbirlerinden ayırmak mümkün olmadı,” dedi.</p>

  <p>Katala, “O ikisi arasında olağanın dışında bir şeyler var. Zaman zaman birbirlerini anladıklarını düşünüyorum,” dedi.</p>

  <p>Dominic, “Leydi Katala, bu yerde olağan dışında olmayan pek az şey var. Büyücülerin böyle bir araya toplanması, bu bina, hepsi olağanüstü,” dedi.</p>

  <p>Pug ayağa kalkarak diğerlerini ateşin yanındaki koltuklara götürdü. “Ama şunu anlayın ki, ben Kelewan’da, Meclis’te eğitim görürken, burada yaratılışlarına tanık olduklarınız kadim ile kabul edilmiş şeylerdi. Büyücülerin kardeşliği kabul edilmiş bir gerçekti, bilgilerin paylaşılması gibi.”</p>

  <p>Kulgan memnuniyetle piposunu tüttürdü. “Öyle de olması gerekir.”</p>

  <p>Pug, “Yıldızlimanı’ndaki akademinin kuruluşunu yarın konuşabiliriz, size topluluğumuzu da gösteririm. Bu gece Arutha ve Başrahip’ten gelen mesajları okuyacağım. Arutha’nın Krondor’dan ayrılmasına kadar olanların hepsini biliyorum, Gardan. Orası ve Sarth arasında neler oldu?” dedi.</p>

  <p>Uyuklamakta olan yüzbaşı kendini zorlayarak ayıldı ve Krondor’dan Sarth’a kadar olan olayları çabucak anlattı. Yüzbaşı önemli olan hiçbir şeyi unutmadığından Dominic Birader sessizliğini bozmadı. Keşiş kendisine sıra geldiğinde manastıra yapılan saldırı hakkında bildiklerini anlattı. Bitirdiğinde Pug ile Kulgan birkaç soru sordular, ama herhangi bir yorum yapmaktan kaçındılar.</p>

  <p>Pug, “Getirdiğiniz haberler, insanı derin kaygılara sevk ediyor. Bununla birlikte, vakit geç oldu ve bu adada kendilerine danışılması gereken başka kişiler olduğunu da düşünüyorum. Bu yorgun ve ağrılı beyleri odalarına götürmeyi ve tartışmalara yarın tam teşekküllü bir şekilde başlamayı öneriyorum,” dedi.</p>

  <p>Gardan yaklaştığını hissettiği esnemeyi bastırdı ve başıyla evetledi. Kasumi, Dominic Birader ile yüzbaşı, diğerlerine iyi geceler dileyen Kulgan tarafından odadan çıkarıldılar.</p>

  <p>Pug ateşin başından ayrıldı ve pencerenin yanına giderek ufak ayın bulut örtüsünün arasından sızıp suda yansıyan ışığını izledi. Katala kocasına arkadan yaklaştı ve kollarını beline sardı.</p>

  <p>“Bu haberler seni endişelendirdi, kocam.” Bu bir soru değil, hükümdü.</p>

  <p>“Her zamanki gibi, aklimdakileri biliyorsun.” Katala’nın kollarının arasında döndü ve onu daha yakına çekti ve burnunda saçlarının tatlı kokusunu duyarak yanağından öptü. “Yaşamlarımızın sonuna kadar bu akademi binasının içinde yaşamamızı ve tek kaygımızın çocuklarımızı büyütmek olmasını ümit etmiştim.”</p>

  <p>Katala kara gözlerinden yansıyan, sevdiği adama duyduğu bitmeyen aşkla ona bakarak gülümsedi. “Biz Thurillerin bir atasözümüz vardır: ‘Yaşam, sorunlar demektir. Yaşamak sorunları çözmek demektir.’ ” Pug buna gülümsedi. Katala, “Yine de, bu doğru. Kasumi ile diğerlerinin getirdiği haberler hakkında ne düşünüyorsun?”</p>

  <p>“Bilmiyorum.” Kadının kumral saçlarını okşadı. “Son zamanlarda içimde giderek büyüyen bir sıkıntı hissediyorum. Bunu sadece burada, akademiyi inşa işinin ilerleyişi konusunda endişelere bağlamıştım, ama bundan fazlası var. Gecelerim düşlerle dolu.”</p>

  <p>“Biliyorum, Pug. Uykunda debelendiğini gördüm. Bana henüz onlardan bahsetmedin.”</p>

  <p>Pug ona baktı. “Seni üzmek istemedim, sevgilim. Onları sıkıntılı zamanlardan kalma anıların birer hayaleti sanmışım. Ama şimdi ben... ben emin değilim. Aralarından biri sık sık geliyor, son zamanlarda daha da sık. Karanlık yerdeki bir ses bana haykırıyor. Yardımımı istiyor, imdat dileniyor.”</p>

  <p>Katala kocasını tanıdığı ve o duygularını paylaşmaya hazır olana kadar beklemek istediği için hiçbir şey söylemedi. Nihayet Pug, “Bu sesi tanıyorum, Katala. Daha önce, en müşkül anımızda, Gediksavaşları’nın sonucu belirsizken, iki dünyanın kaderi omuzlarıma yüklenmişken duymuştum. Bu Macros. Duyduğum onun sesi,” dedi.</p>

  <p>Katala ürperdi ve kocasına daha sıkı sarıldı. Kütüphanesi bu giderek büyüyen büyü akademisinin tohumunu oluşturan Kara Macros’un ismini iyi tanıyordu. Macros esrarengiz efsuncuydu, ne Pug gibi Büyük Yol, ne de Kulgan gibi Küçük Yol değil, başka bir şeydendi. Ebedi görünecek kadar uzun yaşamıştı ve geleceği okuyabiliyordu. Her zaman Gediksavaşları’nın gidişatında pay sahibi olmuş, insan yaşamlarıyla yalnızca kendi anladığı amaçlar uğruna kozmik oyunlar oynamıştı. Midkemia’yı gedikten, ana dünyası ve yeni dünyası arasındaki büyülü köprüden kurtarmıştı.. Başını göğsüne yaslayarak Pug’a daha fazla sokuldu. Her şeyden öte, Pug’ın neden sıkıntılı olduğunu anlayabiliyordu. Macros ölmüştü.</p>

  <p class="ayrac"><img alt="ayrac" src="../Images/ayrac.png" /></p>

  <p>Gardan, Kasumi ve Dominic yer seviyesinde durmuş, yukarıda sürüp giden işlere takdirle bakıyorlardı. Shamata’dan mukaveleye bağlanmış İşçiler sıra sıra taş diziyor, akademinin yüksek duvarlarını inşa ediyorlardı. Pug ile Kulgan yakında durmuş, inşaattan sorumlu Baş Müteahhit tarafından verilen en yeni planları inceliyorlardı. Kulgan yeni gelenlere onlara katılmalarını işaret etti. “Bu hepimiz için hayati öneme sahip olduğundan, bizi bir süre mazur göreceğinizi sanıyorum,” dedi tıknaz büyücü. “Daha sadece birkaç aydır çalışıyoruz ve çalışmanın kesintiye uğramadan devam etmesi bizim için çok önemli.”</p>

  <p>Gardan, “Bu bina kocaman olacak,” dedi.</p>

  <p>“Yirmi beş katlı, gökyüzünü gözlemlemek için birkaç yüksek kule de var.”</p>

  <p>Dominic, “Bu inanılır gibi değil. Bu gibi bir bina binlerce kişiye ev sahipliği edebilir,” dedi.</p>

  <p>Kulgan’ın mavi gözleri neşeyle parıldadı. “Pug’ın bana anlattıklarına bakılırsa, bu diğer dünyada Büyücüler Şehri’nde gördüklerinin sadece bir parçasıymış. Orada bir şehrin tamamı tek bir dev anıt oluşturacak şekilde birleşmişmiş. Bundan yıllar sonra çalışmamızı tamamladığımızda, bunun yalnızca yirmide birine ya da daha azına sahip olacağız. Yine de, gerekirse büyümek için yer var. Belki bir gün akademi bu Yıldızlimanı adasının tamamını kaplar.”</p>

  <p>Baş Müteahhit gitti ve Pug, “Bölünme için özür dilerim, ama bazı kararların verilmesi gerekiyordu. Gelin, incelemelere devam edelim,” dedi.</p>

  <p>Duvarı takip ederek bir köşeyi dönüp ufak bir köyü andıran bir grup binaya rastladılar. Burada binaların arasında dolaşan, Krallık ve Kesh usulünce giyinmiş, kadın ve erkekler gördüler. Köyün ortasındaki bir meydanda birkaç çocuk oynuyordu. Bunlardan biri de William’di. Dominic etrafına bakındı ve Fantus’un az uzakta, bir kapı girişinde güneşte yattığını gördü. Çocuklar paçavralardan yapılmış ve deriden şeritlerle bağlanmış bir topu bir fıçının içine atmak için çılgınca mücadele ediyorlardı. Oyunda herhangi bir kural yok gibiydi.</p>

  <p>Dominic bu manzaraya güldü. “Ben de çocukken Altıncıgünlerde aynı oyunu oynardım.”</p>

  <p>Pug gülümsedi. “Ben de öyle. Planladığımız şeylerden çoğu henüz hayata geçirilmediğinden, çocukların nadiren görevi oluyor. Buna pek aldırıyor gibi değiller.”</p>

  <p>“Bu yer nedir?” diye sordu Dominic.</p>

  <p>“Şimdilik, genç topluluğumuzun evi. Kulgan ile aileme ait odaların bulunduğu yer ve bazı dersliklerin bulunduğu kanat, akademinin kullanıma hazır yegane bölümü. İnşaat üst katlarda hâlâ devam ediyor da olsa, burası tamamlanan ilk kısımdı. Yıldızlimanı’na eğitim almak için gelen ve akademide hizmet verenler, ana binada daha fazla mesken hazırlanana kadar orada yaşıyor.” Onlara kendisinin peşinden köye hâkim geniş bir binaya gelmelerini işaret etti. William da oyunu bırakıp babasının peşine takıldı. Pug elini çocuğun omzuna koydu. “Bugün derslerin nasıl?”</p>

  <p>Çocuk yüzünü buruşturdu. “Pek iyi değil. Bugün vazgeçtim. Hiçbir şey olması gerektiği gibi gitmiyor.”</p>

  <p>Pug’ın yüz ifadesi ciddileşti, ama Kulgan William’i sırtından neşeyle oyuna itti. “Hadi git, oğlum. Kafanı takma, çünkü baban da benim öğrencimken senin kadar dik kafalıydı. Zamanla açılırsın.”</p>

  <p>Pug yarı gülümsedi. “Dik kafalı mı?”</p>

  <p>Kulgan, “Belki de ‘kalın kafalı’ demek daha doğru olacak,” dedi.</p>

  <p>Kapıdan girerken Pug, “Öldüğüm güne kadar Kulgan benimle dalga geçmeyi bırakmayacak,” dedi.</p>

  <p>Binanın içi boş bir kabuk olduğunu gördüler. Tek işlevi, içinde boylu boyunca uzanan geniş bir masayı barındırmak gibiydi. Odadaki diğer yegane şey, bir şömineydi. Yüksek tavan, şen ışıklar saçan fanuslu fenerlerin asılı olduğu çatı kirişleriyle desteklenmişti.</p>

  <p>Pug masanın ucunda bir sandalye çekerek diğerlerine de oturmalarını işaret etti.</p>

  <p>Dominic ateşten memnundu. Baharın sonlarına yaklaşmış olmalarına rağmen, hava soğuktu. “Ya etraftaki kadın ve çocuklar?” dedi.</p>

  <p>Kulgan kuşağından piposunu çıkardı ve çanağına tütün doldurmaya başladı. “Çocuklar buraya gelenlerin oğulları ve kızları. Onlar için bir okul kurmak adına planlarımız var. Pug’ın Krallık’taki herkesi bir gün eğitmek hakkında birtakım tuhaf fikirleri var, ancak ben örgün eğitimin pek itibar göreceğini sanmam. Kadınlar ise ya büyücülerin eşleri ya da kendileri büyücü; halk arasında cadı olarak bilinen kişiler.”</p>

  <p>Dominic rahatsız olmuş gibiydi. “Cadılar mı?”</p>

  <p>Kulgan piposunu parmağının ucundaki alevle yaktı ve bir duman bulutu üfledi. “İsim nedir ki? Büyüyle uğraşıyorlar. Anlayamadığım nedenlerden dolayı, pek çok yerde büyüyle uğraşan erkeklere en azından müsamaha gösterilmişken kadınlar güç sahibi oldukları ortaya çıktığında neredeyse her toplumdan uzaklaştırılmıştır.”</p>

  <p>Dominic, “Ama cadıların kudretlerini karanlık güçlere hizmet ederek kazandığına inanılır,” dedi.</p>

  <p>Kulgan elini sallayarak buna inanmadığını belirtti. “Saçmalık. Açık konuşmamın kusuruna bakmazsan, bu batıl inançtan ibaret. Kudretlerinin kaynağı seninkinden daha karanlık değil; davranışları ise bazı tapınakların hevesli, ancak yanlış yönlendirilmiş hizmetkarlarından çok daha müşfik.”</p>

  <p>Dominic, “Doğru, ama meşru bir tapınağın, muteber bir üyesinden bahsediyorsun,” dedi.</p>

  <p>Kulgan doğrudan Dominic’e baktı. “Gözlemimin kusuruna bakma, ama Ishaplılar diğer mezheplerden daha dünyevi bir bakış açısına sahip olmakla ünlenmiş de olsa, sözlerin son derece dar düşünceli. Bu zavallı biçareler bir tapınak içinde çalışmıyorsa ne olmuş?</p>

  <p>“Bir kadın tapınakta hizmet veriyorsa, kutsal sayılıyor, kudretini ormandaki bir kulübede keşfediyorsa da cadı mı oluyor? Eski dostum Rahip Tully dahi bu dogmatik saçmalığı yutmazdı. Sen herhangi bir içkinin iyi kötü meselesinden bahsediyor değilsin; senin sözünü ettiğin şey, kimin daha iyi bir loncası olduğu.”</p>

  <p>Dominic gülümsedi. “O halede, sen daha iyi bir lonca kurmayı mı hedefliyorsun?”</p>

  <p>Kulgan bir duman bulutu üfledi. “Bir anlamda, evet, ancak yaptığımız şeylerin amacı bundan ziyade, büyü irfanını olabildiğince sisteme bağlamak.”</p>

  <p>“Kaba sorularımın kusuruna bakma, ama bana verilen görevlerden biri de, güdülerinizin kaynağını belirlemekti. Kral güçlü bir müttefiktir ve tapınağımız etkinliklerinizin arkasında gizli bir amaç olabileceğinden endişe duyuyordu. Düşünüldü ki, ben hazır buraya geliyorken...”</p>

  <p>Pug tamamladı, “Yaptıklarımızın doğruluğunu tartışıp ne söyleyeceğimizi görmen de iyi olacaktı, öyle değil mi?”</p>

  <p>Kasumi, “Pug’ı tanıdığım süre boyunca, onurlu davranmıştır,” dedi.</p>

  <p>Dominic sözlerine devam etti, “Tek bir şüphem olsaydı, şimdi hiçbir şey söylemezdim. Amaçlarınızın son derece âli olduğuna şüphe yok. Sadece...”</p>

  <p>Pug ile Kulgan bir ağızdan, “Ne?” dediler.</p>

  <p>“Her şeyden çok bir âlimler topluluğu kurmayı amaçladığınız belli. Bu kendi içinde övgüye değer. Ama siz her zaman burada olmayacaksınız. Bir gün bu akademi yanlış ellerde güçlü bir araç olabilir.”</p>

  <p>Pug, “İnan bana, bu tehlikeden kaçınmak için olabilecek her türlü önlemi alıyoruz,” dedi.</p>

  <p>Dominic, “İnanıyorum,” dedi.</p>

  <p>Bir şey duymuş gibi, Pug’ın ifadesi değişti. “Geliyorlar,” dedi.</p>

  <p>Kulgan onu büyük bir dikkatle izliyordu. “Gamina mı?” diye sordu fısıltıyla.</p>

  <p>Pug başını evet anlamında salladı ve Kulgan hoşnut bir “Ah” sesi çıkardı. “Temas her zamankinden iyiydi. Gücü her hafta artıyor.”</p>

  <p>Pug diğerlerine açıklama yaptı. “Dün gece getirdiğiniz raporları okudum ve buraya yardımı dokunabileceğine inandığım birini çağırdım. Onun yanında başka biri de geliyor.”</p>

  <p>Kulgan, “Diğeri... düşünceleri inanılmaz bir berraklıkla gönderip alabilen biri. Halihazırda bulduğumuz, bunu yapabilen yegane kişi o. Pug eğitimi sırasında kullanılan, bu gibi bir yetiden bahsetmişti, ama bu öznenin hazırlanmasını gerektiriyordu,” dedi.</p>

  <p>Pug, “Bu bazı rahiplerce kullanılan zihin temasına benziyor, ama fiziksel temasa, hatta anlaşılan yakınlığa bile gerek yok. Her zaman var olan, temas edilenin zihninde kapana kısılma tehlikesi de. Gamina nadir bulunan bir yeteneğe sahip,” dedi. Dominic etkilenmişti. Pug sözlerine devam etti. “Zihne temas ediyor ve sanki o konuşuyor gibi oluyor. Bir gün bu yabani yeteneği anlama ve diğerlerini bunu yapacak şekilde eğitme yönünde umutlarımız var.”</p>

  <p>Kulgan, “Yaklaştıklarını duyuyorum,” dedi. Ayağa kalktı. “Beyler, lütfen. Gamina, zor zamanlar geçirmiş, ürkek bir ruhtur. Bunu unutmayın ve ona karşı müşfik olun.”</p>

  <p>Kulgan kapıyı açtı ve içeri iki kişi girdi. Adam çok yaşlıydı; beyaz dumanı andıran birkaç ak saç tutamı omuzlarına düşüyordu. Eli diğerinin omzundaydı ve kambur yürüyor, kırmızı cüppesinin altından hafif bir sakatlığı olduğu görülüyordu. Bomboş ileriye bakan mat beyaz gözlerinden, ihtiyar adamın kör olduğu belliydi.</p>

  <p>Ama dikkatlerini çeken asıl kızdı. Üzerinde ev dokuması kumaştan bir giysi vardı ve yaklaşık yedi yaşında görünüyordu; omzundaki ele sıkı sıkı yapışmış, minicik bir şeydi. Mavi gözleri kocamandı; narin hatlı, solgun yüzünü aydınlatıyorlardı. Dominic, Gardan ve Kasumi’nin dikkatini çeken şey, bu çocuğun belki de gördükleri en güzel çocuk olduğuna dair, karşı konulmaz bir histi. Daha şimdiden o çocuksu yüz hatlarında benzersiz güzelliğe sahip bir kadının vaadini görebiliyorlardı.</p>

  <p>Kulgan ihtiyar adamı kendininkinin yanında bir koltuğa getirdi. Kız oturmadı, onun yerine iki elini adamın omuzlarına koyarak ve parmaklarını, onula teması koparmaktan korkuyormuşçasına gerginlikle esneterek adamın başında durmayı tercih etti.</p>

  <p>Üç yabancıya köşeye sıkıştırılmış yabani bir şeyin ifadesiyle bakıyordu. Güvensizliğini gizlemek için hiçbir çaba sarf etmiyordu.</p>

  <p>Pug, “Bu Rogen,” dedi.</p>

  <p>Kör adam öne eğildi. “Kiminle tanışıyorum?” Yüzü, gösterdiği yaşına rağmen, canlı ve güleçti, daha iyi duyabilmek istermiş gibi yukarı eğilmişti. Kızın aksine onun yeni gelenlerle tanışmaktan keyif aldığı belliydi.</p>

  <p>Pug Kulgan ile Rogen’in karşısında oturan üç adamı takdim etti. Kör adamın gülümsemesi genişledi. “Sizinle tanıştığıma memnun oldum, saygıdeğer beyler.”</p>

  <p>Sonra Pug, “Bu Gamina,” dedi.</p>

  <p>Dominic ile diğerleri kızın sesini zihinlerinde duyarak irkildiler. <i>Merhaba.</i></p>

  <p>Kızın ağzı kımıldamamıştı. Kocaman mavi gözlerini onlara dikmiş, hareketsizdi.</p>

  <p>Gardan, “Konuştu mu?” dedi.</p>

  <p>Kulgan, “Zihniyle. Başka türlü konuşamıyor,” diye yanıt verdi.</p>

  <p>Rogen elini uzatıp kızın ellerini okşadı. “Gamina doğduğunda bu yeteneğe sahipti; gerçi sessiz ağlamalarıyla annesini çıldırtmasına az kalmıştı.” İhtiyar adamın yüzü ciddileşti. “Gamina’nın annesiyle babası bir iblis doğurdukları için köy halkı tarafından taşlandılar. Fakir, boş inançlı insanlardılar. ‘Doğal’ formuna dönüp hepsini öldürür düşüncesiyle bebeği öldürmekten korktular, bu yüzden onu açlıktan ölsün diye ormana terk ettiler. Daha üç yaşında yoktu.”</p>

  <p>Gamina ihtiyar adama içe işleyen bakışlarla baktı. Adam onu görebiliyormuş gibi yüzünü ona doğru çevirdi ve, “Evet, seni o zaman buldum,” dedi.</p>

  <p>Diğerlerine, “Ben ormanda keşfettiğim, terk edilmiş bir avcı kulübesinde yaşıyordum. Ben de kendi köyümden sürülmüştüm, ama bu yıllar önceydi. Kasaba değirmencisinin ölümünü önceden haber vermiş ve ölümünden ben sorumlu tutulmuştum. Bana sihirbaz yaftası: vurdular,” dedi.</p>

  <p>Pug, “Rogen’de önsezi gücü var; belki de körlüğünü telafi için. Doğduğundan beri gözleri görmüyor,” dedi.</p>

  <p>Rogen geniş geniş gülümsedi ve kızın ellerim okşadı. “Biz ikimiz pek çok yönden birbirimize benziyoruz. Öldüğüm zaman kıza ne olacağından korkmaya başlamıştım.” Sözleri yüzünden üzülen kızla konuşmak için durdu. Gamina titriyordu, gözlerine yaşlar dolmuştu. Rogen, “Şş,” diye azarladı onu nazikçe. “Ben de öleceğim -herkes ölecek. Çok çabuk olmamasını umarım tabii,” diye ekledi kıkırdayarak. Anlatısına döndü. “Salador yakınlarındaki bir köyden geliyoruz. Bu muhteşem yerin haberi bize ulaştığında, yolculuğumuza başladık. Buraya yürümemiz altı ay sürdü, daha çok benim ihtiyarlığımdan dolayı. Şimdi kendimiz gibi, bizi bir korku kaynağı değil, ilim kaynağı olarak gören insanlar bulduk. Yuvamızdayız.”</p>

  <p>Onun yaşındaki bir adam ile bir çocuğun yüzlerce mil yürümüş olmasına şaşıran Dominic başını iki yana salladı. Duygulandığı belliydi. “Burada yaptığınız işin başka bir yanını anlamaya başlıyorum. Bu ikisi gibi başkaları da var mı?”</p>

  <p>Pug, “İstediğim kadar çok değil. Daha saygın olan büyücülerden bazıları bize katılmayı reddediyor. Diğerleri bizden korkuyor. Yeteneklerini açığa vurmak istemiyorlar. Bazıları henüz varlığımızı bilmiyor. Ama Rogen gibi bazıları bizi buluyor. Burada büyü yapan neredeyse elli kişi var,” dedi.</p>

  <p>“Büyük bir sayı,” dedi Gardan.</p>

  <p>Kasumi, “Meclis’te iki bin Yüce vardı,” dedi.</p>

  <p>Pug başıyla onayladı. “Bir o kadar da Küçük Yol’u izleyen büyücü vardı. Ve Yüce Büyücü işareti olan siyah cüppeye terfi edenlerden her biri ise, burada oluşturabileceğimiz ya da oluşturmak istediğimizden daha zorlu koşullarda eğitime başlayan beş kişi arasından seçilmişti.”</p>

  <p>Dominic Pug’a baktı. “Ya diğerleri, eğitimlerinde başarıya ulaşamayanlar?”</p>

  <p>“Öldürülüyorlardı,” diye yanıt verdi Pug sakince.</p>

  <p>Dominic bunun Pug’ın üzerinde konuşmamak istediği bir konu olduğuna karar verdi. Kızın yüzünden bir korku ürpertisi geçti ve Rogen, “Şş, şş. Burada sana kimse zarar vermez. O uzaktaki bir yerden bahsediyordu. Bir gün sen büyük bir öğretmen olacaksın,” dedi.</p>

  <p>Kız rahatladı ve yüzünde belli belirsiz bir gurur izi görüldü. İhtiyar adama çok düşkün olduğu belliydi.</p>

  <p>Pug, “Rogen, güçlerinizin anlamamıza yardımcı olabileceği bir şeyler oluyor. Bize yardım eder misiniz?” dedi.</p>

  <p>"Bu kadar önemli mi?”</p>

  <p>“Hayat memat meselesi olmasa bunu istemezdim. Prenses-Anita tehlikede ve Prens Arutha bilinmeyen bir düşmanın sürekli tehdidi altında.”</p>

  <p>Kız endişelendi veya Gardan ile Dominic onun yüz ifadesinden bunu anladılar. Rogen bir şeyi dinlermiş gibi başını yana eğdi ve sonra, “Tehlikeli olduğunu biliyorum, ama Pug’a çok şey borçluyuz. O ile Kulgan bizim gibilerin tek umudu,” dedi. İki adam da bunun üzerine mahcup göründüler, ama hiçbir şey söylemediler. “Üstelik Arutha Kral’ın kardeşi ve bu fevkalade adayı yaşamamız için bize veren babalarıydı. Elimizden yardım etmek gelmesine rağmen bunu yapmadığımızı bilseler insanlar ne hissederdi?”</p>

  <p>Pug Dominic’le usulca konuştu. “Rogen’in durugörüsü... duyduklarımın hepsinden farklı. Mezhebinizin kehanet hakkında bir miktar bilgi sahibi olduğu söylenir.” Dominic başıyla onayladı. “İfade edebildiğim kadarıyla o... olasılıkları görüyor. Neyin <i>olabileceğini.</i> Enerjisinin büyük bir bölümünü sarf etmesini gerektiriyor gibi ve göründüğünden daha güçlü olmasına rağmen, hayli yaşlı. Onunla tek bir kişi konuşursa daha kolay olur ve yapılan büyünün doğasını en iyi anlayan sen olduğundan, sanırım bildiğin her şeyi ona anlatman en iyisi olacak.” Dominic onunla hemfikir oldu. Pug, “Diğer herkes lütfen sessiz kalsın,” dedi.</p>

  <p>Rogen masanın karşı tarafına uzandı ve din adamının ellerini eline aldı. Dominic o kurumuş, ihtiyar parmaklarda hâlâ var olan güce şaşırdı. Kendisi geleceği görme yeteneğine sahip olmamasına rağmen, mezhebinin üyeleri tarafından gerçekleştirilen bu sürece aşinaydı. Zihnini boşalttıktan sonra hikayesini, Jimmy’nin başının çatıda Geceşahini’yle derde girdiği zamandan başlayıp Arutha’nın Sarth’tan ayrılmasına kadar anlattı. Rogen sessiz kaldı. Gamina hareket etmedi. Dominic Arutha’yı “Karanlığın Felaketi” olarak anan kehanetten bahsettiğinde ihtiyar adam ürperdi ve dudakları sessizce kımıldandı.</p>

  <p>Keşiş konuşurken oda uğursuz bir havaya büründü. Ateş dahi sönükleşmiş gibiydi. Gardan oturduğu yerde kollarını gövdesine sardığını fark etti.</p>

  <p>Keşiş durduğunda, Rogen ellerini tutmaya devam ederek keşişin uzaklaşmasına izin vermedi. Başını hafifçe arkaya vererek kaldırmıştı, uzaklardaki bir şeyi dinler gibiydi., dudakları bir süre ses çıkarmadan kımıldandı, sonra ağır ağır sözcükler şekillenmeye başladı, ancak o kadar alçak sesle konuşuyordu ki, sözcükleri ayırt etmek mümkün değildi. Birden kararlı bir sesle, açık bir ifadeyle konuştu. “Bir... kişi... Bir varlık var. Bir şehir görüyorum, kuleler ve surlardan imar edilmiş, muazzam bir kale. Surlarının üzerinde, onu son âna kadar savunmaya gönüllü, mağrur adamlar duruyor. Şimdi bu... kuşatılmış bir şehir. İstila edildiğini, kulelerinin alevler içinde olduğunu görüyorum... Katledilen bir şehir bu. Düşerken sokaklarında koca, merhametsiz bir ordu koşuyor. Onlarla savaşanlar çok zor durumda ve bir iç kaleye çekiliyorlar. Irza geçip talan edenler... hepsi insan değil. Kara Yol müritlerini ve onların goblin hizmetkarlarını görüyorum. Silahlarından kan damlayarak sokaklarda cirit atıyorlar. İçkaleye zorla girmek için dikilen tuhaf merdivenler ve ışıktan garip köprüler görüyorum. Şimdi yanıyor, her yan yanıyor; her şey alevler içinde... bitti.”</p>

  <p>Bir an sessizlik oldu, sonra Rogen devam etti. “Bir ovada toplanmış, dalgalanan tuhaf bayraklar açmış bir ordu görüyorum. Kara zırhlı şekiller at sırtında sessizce oturuyor, kalkanlarının ve yeleklerinin üzerinde çarpık şekiller göze çarpıyor. Üzerlerinde bir moredhel duruyor...” İhtiyar adamın gözleri yaşlarla doldu. “O... çok güzel... O... kötü. Ejder işaretini taşıyor. Aşağısında ordular savaş türküleriyle geçerken o bir tepenin üzerinde duruyor. Sefil insan köleler koca savaş makinelerini çekiyor.”</p>

  <p>Tekrar sessizlik oldu. Sonra: “Başka bir şehir görüyorum. Resim kayıp titriyor, zira onun geleceği daha muğlak. Surları delinmiş ve sokakları kan kırmızıya bulanmış. Güneş yüzünü gri bulutların arkasında gizliyor... ve şehir ızdırapla haykırıyor. Erkek ve kadınlar ucu bucağı olmayan sıralar halinde zincirlere bağlanmış. Onlarla... alay eden, onlara zulmeden yaratıklar tarafından kamçılanıyorlar. Fatihleriyle yüzleştikleri, büyük bir meydana doğru güdülüyorlar. Bir yığının... bir ceset yığınının üzerine bir taht inşa edilmiş. Üzerinde oturan... güzel olan, kötü olan. Yanında duran bir başkası var, kara cüppesi yüz hatlarını gizliyor. Her ikisinin arkasında başka bir şey var... Onu göremiyorum, ama gerçek, var, o... karanlık... Maddesi yok, varlığı yok, gerçekte orada değil, ama... yine de orada. Tahtta oturana dokunuyor.” Rogen Dominic’in ellerini sıkı sıkı kavradı. “Bekle...” dedi, sonra durakladı. Elleri titremeye başladı, sonra acınacak bir ses tonuyla, neredeyse ağlayarak haykırdı, “Ah, merhamet tanrıları! Beni görebiliyor! <i>Beni görebiliyor!"</i> İhtiyar adamın dudakları titrerken gözleri faltaşı gibi açılmış, minik yüzüne yazılı dehşetle Gamina omzuna yapıştı. Rogen’in dudakları birden ayrıldı ve aralarından korkunç bir inilti, en katışıksız ızdırap ve çaresizlikle dolu bir ses çıktı ve gövdesi kaskatı kesildi.</p>

  <p>Herhangi bir uyarı olmadan ateşli bir mızrak, saf acıdan bir bıçak, odadaki herkesin zihninin içinde patladı. Gamina sessizce çığlık atıyordu.</p>

  <p>Dağlayan acının akkor alazı yüzünden neredeyse kendinden geçen Gardan başını kavradı. Dominic’in yüzü kül gibi oldu ve bedensel bir darbe almışçasına çığlığın karşısında koltuğunda geriye doğru sendeledi. Ayağa kalkmaya çabalayan Kasumi’nin gözleri sıkı sıkı kapalıydı. Kulgan şakaklarını kavrarken piposu gevşek dudaklarının arasından düştü. Zihnindeki yırtılmaya karşı bir tür ussal engel kurmak için büyü gücünün her zerresini kullanan Pug sendeleyerek ayağa kalktı. Onu avucuna almaya çalışan karanlığı iterek kıza dokunmak için uzandı. Çatlak bir sesle, “Gamina,” dedi.</p>

  <p>Kızın zihinsel çığlığı azalmadan sürdü ve kız, onu yüz yüze olduğu dehşetten her nasılsa çekip almak istermiş gibi, gayri ihtiyari adamın tuniğini deli gibi çekiştirip durdu. Büyük gözleri irileşmişti ve sessiz isterisi etrafındakileri neredeyse çılgınlığa sürükleyecekti. Pug öne atılıp kızın omzuna dokundu. Gamina onun dokunuşuna kulak asmadan Rogen’e çığlık atmayı sürdürdü. Güçlerini toplayan Pug kızın yansıttığı düşüncelerdeki dehşet ve acıyı kısa bir an itmeyi başardı.</p>

  <p>Gardan’ın başı önündeki masaya düştü, Kasumi’ninki de. Kulgan yalpalayarak doğruldu, sonra bayılarak koltuğuna yığıldı. Pug ile Gamina dışında, bilincini korumayı başaran tek kişi Dominic’ti. Kızın ona verdiği acıdan çekilip uzaklaşmayı ne kadar isterse istesin, içindeki bir şey kıza uzanmak için çabalamıştı.</p>

  <p>Kızın ilkel dehşeti Pug’ı neredeyse dize getirecekti, ama o kendini devam etmeye zorladı. Bir büyü yaptı ve kız öne doğru düştü. Acı ânında kesildi. Pug onu yakaladı, ama sarf ettiği çaba onu geriletti ve sendeleyerek koltuğuna yığıldı. Saldırıdan sersemlemiş halde, baygın kızı kollarında tutarak oturdu.</p>

  <p>Dominic’e kafası patlayacakmış gibi geliyordu, ama bilincine tutundu. İhtiyar adamın bedeni hâlâ kaskatıydı, acıyla geriye doğru bükülmüş, dudakları cansızca kıpırdanıyordu. Dominic, acıyı dindirmek için kullanılan bir şifa büyüsü okudu. Nihayet Rogen kendini salarak koltuğuna yığılır gibi oldu. Ama yüzü hâlâ bir dehşet ve acı maskesiydi ve baygın düşmeden önce boğuk bir fısıltıyla keşişin anlamadığı sözcükler mırıldandı.</p>

  <p>Pug ile Dominic birbirlerine kafası karışık bakışlar attılar. Dominic karanlığın onu avucuna aldığını hissetti ve bayılmadan önce, büyücünün aniden bu kadar korkmuş görünmesinin nedenini merak etti.</p>

  <p class="ayrac"><img alt="ayrac" src="../Images/ayrac.png" /></p>

  <p>Gardan önceki gece yemek yedikleri odayı arşınlıyordu. Ateşin yanında oturan Kulgan, “Oturmazsan zemini oyacaksın,” dedi.</p>

  <p>Kasumi büyücünün yanındaki bir yastığın üzerinde sessizce dinleniyordu. Gardan kendisini Tsuraninin yanına bıraktı ve, “Bu kahrolası bekleyiş yüzünden,” dedi. Dominic ve Pug, topluluktaki bazı şifacıların da yardımıyla Rogen’e bakıyorlardı. İhtiyar adam toplantı evinden taşındığı zamandan beri, ölüm döşeğinde yatıyordu. Gamina’nın zihinsel çığlığı bir millik mesafe içindeki herkese dokunmuş, ancak daha uzakta olanları daha az etkilemişti. Yine de, binanın yakınındaki birkaç kişi bir süre baygın kalmıştı. Çığlıklar durduğunda, aklı başında olanlar ne olduğunu görmek için oraya koşmuştu. Toplantı salonundaki herkesi baygın bulmuşlardı.</p>

  <p>Katala çok geçmeden oraya gelip hepsinin tedavileriyle ilgilenebileceği yere taşınmalarını emretmişti. Diğerleri birkaç saat içinde toparlanmıştı, ama Rogen kendisine gelmemişti. Görü sabahla öğlen arasında olmuştu ve şimdi akşam yemeği saatiydi.</p>

  <p>Gardan yumruğunu eline çarparak, “Kahretsin! Ben asla böyle işler için yaratılmamışım. Ben askerim. Bu büyülü canavarlar, bu adsız güçler... Ah, etten kemikten bir düşman olaydı!” dedi.</p>

  <p>“Etten kemikten bir düşmana neler yapabileceğini çok iyi biliyorum," dedi Kasumi. Kulgan ilgilenmiş görünüyordu ve Kasumi, “Savaşın ilk yıllarında, yüzbaşı ile ben Crydee kuşatmasında karşı karşıya geldik. Kuşatma sırasında Prens Arutha’dan sonra gelen adam olduğunu, onun da saldırıyı yönetenin ben olduğumu öğrenmesi ancak birbirimize başımızdan geçenleri anlatırken oldu,” dedi.</p>

  <p>Kapı açıldı ve üzerinden geniş bir cüppeyi atan, iriyarı bir adam içeri girdi. Sakallı ve hava koşullarından yıpranmış gibiydi, avcıya ya da oduncuya benziyordu. Hafifçe gülümsedi ve, “Birkaç gün uzaklaşıyorum ve kimler geliyor,” dedi.</p>

  <p>Gardan’ın esmer yüzünde geniş bir gülümseme peydah oldu ve ayağa kalkarak elini uzattı. “Meecham!”</p>

  <p>El sıkıştılar ve Meecham denen adam, “Karşılaştığımıza sevindim, Yüzbaşı,” dedi. Kasumi de aynını yaptı, zira Meecham eskiden tanıdığı biriydi. O bir toprak eri, Kulgan hizmetinde, kendi toprağına sahip, özgür bir adamdı, ancak büyücü için bir hizmetkardan çok bir dosttu.</p>

  <p>Kulgan, “Şansın yaver gitti mi?” dedi.</p>

  <p>Ormancı sol yanağındaki yara izini dalgınlıkla ovuşturarak, “Hayır. Hepsi sahtekardı,” dedi.</p>

  <p>Kulgan diğerlerine, “Falcılar ve çingenelerden oluşan bir gezgin kervanın Landreth’in birkaç gün uzağında kamp yaptığını duyduk. Aralarında gerçek yeteneğe sahip birinin olup olmadığını görmek için Meecham’ı gönderdim,” dedi.</p>

  <p>“Bir tane vardı,” dedi Meecham. “Göründüğü gibi olması mümkün, ama ona nereden geldiğimi anlatınca sus pus oldu. Belki kendiliğinden gelir.” Odaya göz gezdirdi. “Pekala, kimse bana burada ne olup bittiğini anlatmayacak mı?”</p>

  <p>Kulgan her şeyi Meecham’a anlatmayı bitirdiğinde, kapı açıldı ve konuşmalar kesildi. William Gamina’nın elinden tutarak içeri girdi. İhtiyar adamın vesayetindeki çocuk, Gardan’ın onu önceki gün gördüğü zamankinden bile solgun görünüyordu. Kulgan, Kasumi ve Gardan’a baktı ve sesi zihinlerine girdi. <i>Bunca acı verdiğim için özür dilerim. Korkuyordum.</i></p>

  <p>Kulgan yavaşça kollarını uzattı ve kız onu geniş kucağına almasına ihtiyatla izin verdi. Kulgan şefkatli bir kucaklamayla, “Sorun değil, kızım. Anlıyoruz,” dedi.</p>

  <p>Diğerleri kıza teskin edici bakışlarla gülümsediler ve çocuk rahatlar gibi oldu. Fantus paytak yürüyüşüyle odaya girdi. William ona hızlı bir bakış attı ve, “Fantus acıkmış,” dedi.</p>

  <p>Meecham, “O hayvan aç doğmuş,” dedi.</p>

  <p>Gelen düşünce, <i>Hayır,</i> oldu. <i>Aç olduğunu söylüyor. Bugün kimsenin aklına onu doyurmak gelmemiş. Duydum.</i></p>

  <p>Kulgan yüzüne bakabilmek için usulca kendinden uzaklaştırdı. “Ne demek istiyorsun?”</p>

  <p><i>William’a aç olduğunu söyledi. Az önce. Onu duydum.</i></p>

  <p>Kulgan William’a baktı. “William, Fantus’u duyabiliyor musun?”</p>

  <p>William meraklı bir ifadeyle Kulgan’a baktı. “Elbette. Sen duyamıyor musun?”</p>

  <p><i>Birbirleriyle sürekli konuşuyorlar.</i></p>

  <p>Kulgan’ın yüzüne neşe doldu. “Bu harika! En ufak bir fikrim yoktu. İkinizin bu kadar yakın olduğuna şaşmamak lazım. William ne kadar zamandır Fantus’la bu şekilde konuşabiliyorsun?”</p>

  <p>Çocuk omuzlarını silkti. “Kendimi bildim bileli. Fantus benimle her zaman konuşmuştur.</p>

  <p>“Sen de onların birbiriyle konuşmalarını duyabiliyor musun?” Gamina başıyla evetledi. “Fantus’la konuşabiliyor musun?”</p>

  <p><i>Hayır. Ama William’la konuştuğunda onu duyabiliyorum. Düşünme şekli tuhaf. Zor oluyor.</i></p>

  <p>Bu konuşma Gardan’ı şaşkına çevirmişti. Gamina’nın yanıtlarını, dinliyormuş gibi, kafasının içinde duyabiliyordu. Kızın önceki gün sadece Rogen’e söylediklerini gözlemlediğinde, kızın yakındaki herkesle besbelli seçici bir tarzda konuşabildiğini görmüştü.</p>

  <p>William ateş ejderine döndü. “<i>Pekala.</i>” dedi sinirli bir sesle. Kulgan’a, “Mutfağa gidip ona bir şeyler bulsam iyi olacak. Gamina burada kalabilir mi?”</p>

  <p>Kulgan kızı nazikçe kucakladı ve çocuk kucağına iyice yerleşti. “Elbette.”</p>

  <p>William odadan fırlayarak çıktı ve yemek yeme ihtimali yüzünden mizacına aykırı bir hız gösterisine gark olan Fantus onu aceleyle izledi. Onlar gittiklerinde Kulgan, “Gamina, William Fantus’tan başka yaratıklarla konuşabiliyor mu?” dedi.</p>

  <p><i>Bilmiyorum. Ona sorayım.</i></p>

  <p>Kızın kafası bir şeyi dinliyormuşçasına yana eğilirken büyülenerek izlediler. Bir an sonra başıyla onayladı. <i>Sadece bazen, diyor. Hayvanların çoğu pek ilginç değil. Yemek ve diğer hayvanları çokça düşünüyorlar, o kadar.</i></p>

  <p>Kulgan’ın bir hediye almış gibi bir hali vardı. “Bu harika! Böylesi bir yetenek. Bir insanın hayvanlarla doğrudan iletişim kurmasına daha önce hiç rastlamamıştık. Geçmişte bazı büyücüler bu yeteneğin kıyısından geçmişti, ama asla bunun gibi değildi. Bu meseleyi bütünüyle incelememiz gerek.”</p>

  <p>Gamina’nın gözleri irileşti ve yüzünde beklenti dolu bir ifade belirdi. Doğrulup oturarak başını kapıya çevirdi ve bir an sonra Pug ile Dominic içeri girdiler. İkisi de bitkin görünüyordu, ama Kulgan ile diğerlerinin korktuğu hüzünden eser yoktu.</p>

  <p>Herhangi bir soru sorulamadan Pug, “Hâlâ hayatta, ancak çok kötü etkilenmiş,” dedi. Kulgan’ın kucağında oturan ve bu bedensel temas onun için hayati önem taşıyormuş gibi görünen Gamina’yı fark etti. Pug, “Daha iyisin ya?” diye sordu. Kız hafifçe gülümsemeyi ve başıyla onaylamayı göze aldı.</p>

  <p>Aralarında bir iletişim geçti ve Pug, “İyileşeceğini sanıyorum. Katala yanında kalacak. Şifa sanatı konusunda bilgili Dominic Birader’in çok yardımı dokundu. Ancak Rogen çok yaşlı, Gamina ve iyileşemezse, bunu anlaman ve güçlü olman gerekiyor,” dedi.</p>

  <p>Gamina’nın göz pınarlarına yaşlar doldu, ama çocuk başını evet anlamında hafifçe salladı. Pug ile keşiş yakına gelip birer sandalye çektiler. Pug Meecham’ın aralarına katıldığını ilk defa fark etti ve birbirlerine selam verdiler. Dominic çabucak takdim edildi ve Pug, “Gamina, bize büyük bir yardımın dokunabilir. Bunu istiyor musun?” dedi.</p>

  <p><i>Nasıl?</i></p>

  <p>“Bildiğim kadarıyla bugünkü gibi bir vaka daha önce hiç görülmedi. Seni Rogen namına bu kadar korkutan şeyin ne olduğunu öğrenmem gerekiyor.” Pug’ın tavrında derin bir endişe duyduğunu gösteren bir şeyler vardı. Çocuğu üzmemek için bunu iyi gizliyor, ama bunu tam anlamıyla başaramıyordu.</p>

  <p>Gamina korkmuş görünüyordu. Başını iki yana salladı ve küçük kız ile Pug arasında bir şeyler geçti. Pug, “Bu her ne ise, Rogen’in hayatta kalması için bir fark yaratabilir. Bu işte anlayamadığımız bir şeyler var; öğrenmemiz gerekiyor,” dedi.</p>

  <p>Gamina alt dudağını hafifçe ısırdı. Gardan kızın dikkate değer bir cesaret göstermesinden etkilenmişti. Bildiği kadarıyla kızın payına düşen şeyler korkunçtu. İnsanları her zaman kuşkulu ve düşmanca olduğu ve bu düşüncelerin her zaman duyulduğu bir dünyada büyümek, çocuğu deliliğin sınırında tutmuş olmalıydı. Bütün bu adamlara güvenmek onun için neredeyse kahramanca bir davranıştı. Rogen’in şefkati ve sevgisi, çocuğun gördüğü acıları dengelediğine göre, sonsuz olmalıydı. Gardan tapınakların kahramanları ve şehitleri için nadir olarak kullandığı bir unvan olan ‘aziz’ olarak anılmayı hak eden biri varsa, onun Rogen olduğunu düşündü.</p>

  <p>Pug ile Gamina arasında hepsi de sessiz olan başka konuşmalar da geçti. Nihayet Pug, “Hepimizin duyabileceği şekilde konuş. Bu adamların hepsi senin dostun, çocuğum ve Rogen ile başkalarının tekrar zarar görmelerini önlemek için öykünü duymaları gerekiyor,” dedi.</p>

  <p>Gamina başıyla evetledi. <i>Rogen’le birlikteydim.</i></p>

  <p>“Ne demek istiyorsun?” diye sordu Pug.</p>

  <p><i>Önsezisini kullandığında, onunla gittim.</i></p>

  <p>“Bunu nasıl yapabildin?” dedi Kulgan.</p>

  <p><i>Bazen biri bir şeyler düşündüğü veya bir şeyler gördüğü zaman, ben de onunla aynı şeyleri görüp duyabiliyorum. Bana doğru düşünmedikleri zaman zor oluyor. En iyi Rogen’i duyabiliyorum. Onun gördüklerini zihnimde görebiliyordum.</i></p>

  <p>Kulgan çocuğa daha iyi bakabilmek için onu hafifçe uzağa itti. “Rogen’in görülerini görebildiğini mi söylüyorsun?” Kız başıyla onayladı. “Ya düşlerini?”</p>

  <p><i>Bazen.</i></p>

  <p>Kulgan ona sıkı sıkı sarıldı. “Ah, ne kadar harika bir çocuksun sen böyle! Bir günde iki mucize! Sağol, harika çocuk!”</p>

  <p>Gamina yüzünde aralarında hiçbirinin daha önce görmediği, mutlu bir ifadeyle gülümsedi. Pug ona soran bir bakış attı ve Kulgan, “Oğlun hayvanlarla konuşabiliyor,” dedi. Pug’ın ağzı açık kaldı ve tıknaz büyücü sözlerine devam etti. “Ama şu an asıl önemli olan o değil. Gamina, Rogen ne gördü de o kadar kötü incindi?”</p>

  <p>Gamina titremeye başladı ve Kulgan onu göğsüne bastırdı. <i>Kötüydü. Yanan bir şehir ve kötü yaratıklar tarafında incitilen insanlar gördü.</i></p>

  <p>Pug, “Şehri tanıyor musun? Rogen ile senin gördüğünüz bir yer mi?” dedi.</p>

  <p>Gamina başını iki yana salladı, büyük gözleri fincan tabağı gibi yuvarlak görünüyordu. <i>Hayır. Sadece bir şehirdi.</i></p>

  <p>“Daha başka ne vardı?” diye sordu Pug nazikçe.</p>

  <p>Kız ürperdi. <i>Bir şey gördü... bir adam</i>mıydı? Güçlü bir kafa karışıklığı hissi vardı; sanki kız tam anlamıyla idrak edemediği kavramlarla karşı karşıya gibiydi. <i>Adam Rogen’i gördü.</i></p>

  <p>Dominic usulca, “Görüdeki bir şey göreni nasıl görebilir? Görü olabileceklere kehanet kabilinden bir bakıştır. Zaman ve olasılık engellerinin ötesinden bakan büyülü bir tanığı hissedebilen ne tür bir şey olabilir?” dedi.</p>

  <p>Pug başıyla onayladı. “Gamina, bu ‘adam’ Rogen’e ne yaptı?”</p>

  <p>O <i>adam? ya da o şey? uzanıp onun canını yaktı. Adam? bazı sözcükler söyledi.</i></p>

  <p>Katala odaya girdi ve çocuk ona beklentiyle baktı. Katala, “Derin, normal bir uykuya daldı. Sanırım artık iyileşecek,” dedi. Kulgan’ın oturduğu koltuğun arkasına geçti ve aşağı uzanarak Gamina’nın çenesini avuçlarının içine aldı. “Senin yatman gerek, çocuğum.”</p>

  <p>Pug, “Biraz daha,” dedi. Katala kocasının hayati öneme sahip bir şey yüzünden endişeli olduğunu hissederek başıyla onayladı. Pug, “Baygın düşmeden hemen önce, Rogen bir kelime kullandı. Benim için bu kelimeyi nereden duyduğu önemli. Sanırım bu sözcüğü görüdeki şeyden, adamdan duymuştu. Rogen’in kötü adamdan duyduğu sözcüğü öğrenmem gerekiyor. Sözcükleri hatırlayabiliyor musun, Gamina?” dedi.</p>

  <p>Gamina başını Kulgan’ın göğsüne yasladı ve hafifçe başını salladı, bu sözcükleri hatırlamaya besbelli korkuyordu. Pug yatıştırıcı bir sesle konuştu. “Onları bize söyler misin?”</p>

  <p><i>Hayır. Ama size gösterebilirim.</i></p>

  <p>“Nasıl?” diye sordu Pug.</p>

  <p><i>Size Rogen’in gördüklerini gösterebilirim,</i> diye yanıt verdi kız. <i>Gösterebilirim işte.</i></p>

  <p>“Hepimize mi?” diye sordu Kulgan. Kız başıyla onayladı. Minik kız Kulgan’ın kucağında doğruldu ve kendini güçlendirmek istermiş gibi, derin bir nefes aldı. Sonra gözlerini kapadı ve hepsini karanlık bir yere götürdü.</p>

  <p>Başlarının üzerinde, acı rüzgarda kara bulutlar hiddetle sürükleniyordu. Şehir fırtınaların tehdidi altındaydı. Savaş makineleri ahşap ve çelikte yıkımlarını gerçekleştirdiğinden, dev kapılar paramparça oluyordu. Şehir can çekişirken dört bir yanda kontrolden çıkmış yangınlar vardı. Yaratıklar ve insanlar mahzenler ve çatı katlarında gizlenenleri buluyor ve sokaklardaki oluklarda kan toplanıyordu. Ortadaki pazar yerinde neredeyse altı metre yüksekliğinde bir ceset yığını vardı. Cesetlerin üzerinde kara tahtadan bir platform, onun üzerine de bir taht yerleştirilmişti. Tahtta göz alıcı bir moredhel oturuyor, kullarının şehre getirdiği kargaşayı izliyordu. Yanında derin bir başlığa ve ne türlü bir yaratık olduğuna dair her türlü fiziksel ipucunu gizleyen geniş kol yenlerine sahip bir cüppeye bürünmüş bir şekil duruyordu.</p>

  <p>Ama Pug ile diğerlerinin dikkati, ikisinin arkasında duran bir şeye, karanlıktan vücuda gelmiş bir varlığa, görülemeyen, ancak hissedilebilen, yabancı bir şeye çekildi. Arka planda pusuda duran bu şey, platformdaki ikisinin arkasındaki gerçek güçtü. Siyah cüppeli yaratık bir şeyi işaret etti ve yeşil pullu eli görüldü. Her nasılsa, ikisinin arkasındaki varlık temas kurdu ve kendini onu gözleyenlere gösterdi. Gözlendiğinin farkındaydı ve yanıtı öfke ve küçümseme doluydu. Yabancı güçlerle uzanıp konuştu, odadakilere gri bir çaresizlik mesajı taşıdı.</p>

  <p>Odadaki herkes silkinerek kızın görüsünden kurtuldu. Dominic, Kulgan, Gardan ve Meecham rahatsız olmuş, kızın onlara gösterdiği şeydeki tehlike yüzünden iliklerine kadar donmuştu, yine de bu ilk elden yaşanan deneyimin ancak bir gölgesi olabilirdi.</p>

  <p>Ama Kasumi, Katala ve Pug derinden sarsılmıştı. Çocuk bitirdiğinde, Katala’nın yüzünden yaşlar süzülüyordu ve Kasumi her zamanki Tsurani maskesini kaybetmişti, yüzü kül renginde ve süzgündü. Yere bitkinlikle çöken Pug en büyük darbeyi alan kişiydi. Başını eğerek bir an kendi içine çekildi.</p>

  <p>Kulgan telaşla etrafa bakındı. Gamina görüntüyü hatırlamaktan çok tepkilerden endişelenmiş gibiydi. Katala çocuğun üzüntüsünü hissedip onu Kulgan’ın kucağından aldı ve ona sıkı sıkı sarıldı. Dominic, “Nedir bu?” dedi.</p>

  <p>Pug başını kaldırıp baktı ve her şeyden çok, iki dünyanın kaderi tekrar omuzlarındaymış gibi bitkin göründü. Nihayet ağır ağır konuştu. “Rogen nihayet acıdan azat olduğunda, söylediği son sözcükler, ‘Karanlık, Karanlık’ oldu. O iki şeklin arkasında gördüğü buydu. Rogen’in gördüğü karanlık, şu sözleri söyledi: ‘Davetsiz misafir, her kimsen, her neredeysen, gücümün gelmekte olduğunu bilesin. Kulum yolumu hazırlıyor. Titre, çünkü ben geliyorum. Geçmişte nasılsa, gelecekte de öyle olacak, şimdi ve sonsuza dek. Gücümün tadına bak.’ Daha sonra o her nasılsa uzanıp Rogen’e dokunmuş, dehşete, acıya yol açmış olmalı.”</p>

  <p>Kulgan, “Bu nasıl olabilir?” dedi.</p>

  <p>Pug usulca, boğuk bir sesle konuştu. “Bilmiyorum, eski dostum. Ama Arutha’nın ölümünü isteyenlerin ve onunla müttefiklerine savrulan tüm kara sanatların arkasında yatanların gizemine yeni bir boyut eklenmiş oldu.”</p>

  <p>Pug bir an yüzünü ellerinin arasına gömdü, sonra odaya göz gezdirdi. Gamina Katala’ya tutunmuştu ve tüm gözler Pug’ın üzerindeydi.</p>

  <p>Dominic, “Ama başka bir şey daha var,” dedi. Kasumi ve Katala’ya baktı. “O lisan nedir? Ben de onu sizin kadar iyi duydum, Rogen’in yabancı dildeki sözcüklerini duyduğum gibi, ama hiç tanımıyorum,” dedi.</p>

  <p>Konuşan Kasumi oldu. “Sözcükler... kadim, tapınaklarda kullanılan bir dildeydi. Sadece birazını hatırlayabildim. Ama sözcükler Tsurani dilindeydi.”</p>

  <p class="ayrac"><img alt="ayrac" src="../Images/ayrac.png" /></p>
</body>
</html>
