<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/era.css" rel="stylesheet" type="text/css" />
</head>

<body>
  <p class="bolum_no">-16-</p>

  <p class="baslik">MORAELIN</p>

  <p>&nbsp;</p>

  <p>Kanyonda sis rüzgarla sağa sola sürükleniyordu.</p>

  <p>Arutha durmaları sinyalini verdi; Jimmy savrulan pusun aşağısına baktı. Moraelin’e gidecekleri yol olan patikanın yanında bir şelale gümbürdeyerek akıyordu. Artık elf ormanları ve Kuzey Elleri arasındaki bölgede bulunan Büyük Kuzey Dağları’ndalardı. Moraelin dağların daha yükseklerinde, zirvenin hemen altında, yalçın, çorak bir yerdeydi. Martin önlerindeki geçidi keşfederken beklediler. Elf rehberlerinin yanından ayrılalı beri, düşman topraklarında yol alan bir askeri görev birliğiydiler. Arutha’nın tılsımının onları Murmandamus’un yer belirleme büyüsünden koruyacağına güvenebilirlerdi, ama kısa sürede Moraelin’e geleceklerini bildiğine şüphe yoktu. Mesele Murmandamus’un köleleriyle karşılaşıp karşılaşmayacakları değil, ne zaman karşılaşacaklarıydı.</p>

  <p>Martin geri dönerek önlerindeki yolun açık olduğu sinyalini verdikten sonra tekrar durmalarını işaret etti. Diğerlerinin yanından hızla koşarak gerideki yola yöneldi. Baru ve Roald’ın yanından geçerken onlara da kendisini izlemelerini işaret etti. Atlarından sıçrayarak indiler ve Laurie dizginleri Jimmy’ye verdi. Arutha Martin’in ne gördüğünü merak ederek geriye bakarken Jimmy ileriye bakmayı sürdürdü.</p>

  <p>Martin ile diğerleri yanlarında rahatça yürüyen biriyle birlikte döndüler. Arutha bunun elf Galain olduğunu görünce rahatladı.</p>

  <p>Yolculukları öyle çetin koşullarda sürüyordu ki, konuştukları zaman bile, tepelerdeki yankılar onları ele vermesin diye alçak sesle yapıyorlardı bunu. Arutha elfe selam verdi. “Gelmeyeceğini sanmıştık.”</p>

  <p>Galain, “Savaşönderi, siz gittikten ancak birkaç saat sonra beni bu bilgiyle birlikte arkanızdan yolladı. Bulunduğu zaman Apalla ismindeki gwali önemli olan iki şey söyledi. Birincisi, gwalinin tasvirinden pek anlaşılamayan, vahşi tabiatlı bir canavar, gölün kenarındaki alanı mesken tutmuş. Tomas dikkatli olmanızı rica ediyor. İkincisi, Moraelin’in başka bir girişi daha var. Bunun beni sonradan gönderecek kadar önemli olduğunu düşündü,” dedi. Gülümsedi. “Üstelik, takip edilip edilmediğinizi görmenin de faydalı olacağını düşündüm.”</p>

  <p>“Ediliyor muyduk?”</p>

  <p>Galain başıyla, onayladı. “İki moredhel keşif eri ormanlarımızın en çok bir mil kuzeyinde, yolunuzu kestiler. İzlediğiniz yolu işaretliyorlardı ve Moraelin’e yaklaştığınızda biri şüphesiz önden koşup haber verecekti. Size daha önce katılacaktım, ama ikisinin de kaçıp diğerlerini uyarmadığından emin olmak zorundaydım. Şimdi öyle bir tehlike yok.” Elfin ikisini de aniden ve alarm vermelerine fırsat vermeden öldürmüş olacağını bilen Martin başıyla onayladı. “Başka birinin var olduğuna dair herhangi bir belirti yok.”</p>

  <p>Martin, “Dönüyor musun?” diye sordu. “Tomas kararı bana bıraktı. Bu noktada geri dönmenin pek yararı yok. Sizinle yolculuk etsem iyi olacak. Umutsuzun İzleri’nden geçemem, ama o kapıya ulaşana dek, başka bir yayın yararı dokunabilir.”</p>

  <p>“Hoşgeldin,” dedi Arutha.</p>

  <p>Martin atına bindi ve Galain bir şey söylemeden öndeki yolu keşfetmek üzere koşarak gitti. Hızla tırmanırken şelalenin püskürtüsü ilkyaz sıcağına rağmen üşümelerine neden oluyordu. Bu yükseklikte dolu, zaman zaman da kar, yazın hâlâ birkaç hafta ileride olan en sıcak ayları dışında sık sık görülen şeylerdi. Geceler korktukları kadar acı olmasa da ateş yakmadan kamp kurduklarından rutubetliydi. Elfler onlara kurutulmuş et ve fındık unu ile kuru meyveden yapılmış sert keklerden oluşan yol tayını vermişti -besleyici yiyeceklerdi, ama lezzetli değildiler.</p>

  <p>Yol, vadiye tepeden bakan yüksek bir otlağa çıkana kadar uçurum cephesinde ilerledi. Gümüş, parıldayan bir göl, geç ikindi ışığında kıyılarını usulca dövüyordu; duyulan yegane sesler, kuşların ötüşüyle ağaçlarda hışırdayan rüzgardı. Jimmy etrafına bakındı. “Bizi bekleyen tek şey bela olmasına rağmen nasıl... nasıl gün bu kadar güzel olabiliyor?”</p>

  <p>Roald, “Askerlik hakkında bilmen gereken bir şey var; canını tehlikeye atacaksan, kesinlikle gerekli olmadığı sürece bunu ıslak, üşümüş ve aç bir şekilde yapmana gerek yoktur. Gün ışığının tadını çıkar, delikanlı. Bu bir armağandır,” dedi.</p>

  <p>Atlarına su içirdiler. Onlara iyi gelen bir dinlenmeden sonra, yollarına devam ettiler. Calin’in bahsettiği, gölün kuzeyindeki yolu kolaylıkla buldular, ama yokuştu ve ilerlemesi zordu.</p>

  <p>Günbatımı yaklaşırken Galain ufak bir ateşi güvenli bir biçimde yakabilecekleri, umut vadeden bir mağara bulduğu haberiyle döndü. “İki kez kıvrılıyor ve hava, dumanı çekip götürecek çatlaklardan yukarı çıkıyor. Martin, şimdi gidersek, gölün kıyısında avlanmak için vaktimiz olur.”</p>

  <p>Arutha, “Avda fazla oyalanmayın. Yaklaştığını o pek iyi becerdiğin kuzgun sesiyle haber ver, yoksa bazı kılıç uçlarıyla karşılanırsınız,” dedi. Martin kafasını bir kez evet anlamında sallayarak atının dizginlerini Jimmy’ye verdi. “En geç günbatımından iki saat sonra,” dedi ve Galain ile birlikte yoldan göle doğru dönmeye başladılar.</p>

  <p>Roald ile Baru keşfe çıktılar ve atla beş dakika ilerledikten sonra, Galain’in bahsettiği mağarayı buldular. Düzdü, genişti ve içinde başka kimse yoktu. Jimmy gerilerine doğru keşfe çıktı ve otuz metre ileride daraldığından beklenmedik misafirlerin mağaranın ağzından girmek zorunda kalacaklarını gördü. Laurie ile Baru odun topladılar ve günlerden beri ilk defa, ufak da olsa, bir ateş yaktılar. Jimmy ile Arutha diğerleriyle birlikte yerleşerek Martin ve Galain’i beklemeye başladılar.</p>

  <p class="ayrac"><img alt="ayrac" src="../Images/ayrac.png" /></p>

  <p>Martin ile Galain pusuda bekliyordu. Ormanın diğer bölümlerinden topladıkları çalıları kullanarak, doğal görünen bir tuzak hazırlamışlardı. Gölün kenarından gelen her hayvanı kendilerini göstermeden görebileceklerine emindiler. Gölün rüzgârın estiği yöndeki tarafında uzanmışlar, yarım saattir ikisi de konuşmadan bekliyordu ki, uçurumun aşağısından kayalara çarpan nalların sesleri duyuldu.</p>

  <p>İkisi de yaylarına ok yerleştirdiler, ama başka ses çıkarmadılar. Siyahlara bürünmüş on iki atlı aşağıdaki yoldan çayıra çıkıyordu. Hepsinde de Sarth’ta gördükleri tuhaf ejder miğferi vardı ve bir şeyi -ya da birini- arıyorlarmış gibi, kafaları sürekli hareket halindeydi. Derken arkalarından Murad göründü, yanağında Arutha’nın Sarth yolunda verdiği kesik diğer yara izlerinin yanında görülüyordu.</p>

  <p>Kara Katiller atlarının dizginlerini çektiler ve eyerlerinden inmeden atlarını suladılar! Murad rahat ama tetikte görünüyordu. Sessiz geçen on dakika boyunca atların su içmesine izin verdiler.</p>

  <p>Atlarını sulamayı bitirdiklerinde, Arutha’nın kafilesinin arkasından yolu izleyerek uzaklaştılar. Gözden kaybolduklarında Martin, “Ormanlarınızdan uzak durmak için Yabon ile Taş Dağı’nın arasından gelmiş olmalılar. Tathar bizi beklemek için Moraelin’e gidecekleri konusundaki varsayımında yanılmadı,” dedi.</p>

  <p>Galain, “Hayatta beni rahatsız eden pek az şey vardır, Martin, ama o Kara Katiller bunlardan biri,” dedi.</p>

  <p>“Bu sonuca daha yeni mi vardın?”</p>

  <p>“Siz insanların zaman zaman fazlasıyla tepki verme gibi bir alışkanlığı vardır.” Galain atlıların arkasından baktı.</p>

  <p>Martin, “Çok geçmeden Arutha’yla diğerlerine yetişeceklerdir. Bu Murad iz sürmeyi biliyorsa, mağarayı bulacaklardır,” dedi.</p>

  <p>Galain ayağa kalktı. “Umalım da Hadati iz zanaatını biliyor olsun. Bilmiyorsa da, hiç değilse arkadan saldırırız.”</p>

  <p>Martin neşesizce gülümsedi. “Bu mağaradakileri epey rahatlatır. Beşe karşı on üç ve içeri girip çıkmak için tek bir yol.”</p>

  <p>Daha başka bir şey söylemeden yaylarını omuzlarına alıp moredhellerin arkasından yokuşu çıkmaya başladılar.</p>

  <p class="ayrac"><img alt="ayrac" src="../Images/ayrac.png" /></p>

  <p>“Süvariler geliyor,” dedi Baru. Jimmy ânında ateşi her ihtimale karşı içeri taşıdıkları toprakla örtmeye başlamıştı. Bu sayede ateş duman çıkarmadan çabucak sönecekti. Sonra Laurie Jimmy’nin koluna dokundu ve atları yatıştırmaya yardım etmek için mağaranın arka tarafına gelmesi gerektiğini işaret etti. Roald, Baru ve Arutha mağara ağzının, kendileri görülmeden dışarıyı görebileceklerini ümit ettikleri bir yerine ilerlediler.</p>

  <p>Parlak ateş ışığından sonra akşam kasvetli görünüyordu, ama çok geçmeden gözleri karanlığa alıştı ve mağaranın yakınından geçen atlıları görebildiler. En arkadaki, diğerlerinin sessiz bir komuta karşılık vererek durmasından bir an önce atını durdurdu. Yakınlarda bir şey seziyormuş gibi etrafına bakındı. Arutha moredhelin kendi varlığını hissetmiyor da sadece temkinli davranıyor olmasını ümit ederek tılsımını eliyle tuttu.</p>

  <p>Bu saatte doğan tek ay olan ufak mehtabın üzerindeki bir bulut geçti ve mağaranın önündeki manzara biraz daha aydınlandı. Murad’ı gören Baru kaskatı kesildi, çünkü dağlı moredheli artık açık seçik görebiliyordu. Kılıcını çekmeye başlamıştı ki, Arutha’nın eli bileğine yapıştı. Prens kulağına, “Daha değil!” diye tısladı.</p>

  <p>Ailesinin ölümünün intikamını almak ve Kanyolculuğu’nu sona erdirmek arzusuyla cebelleşen Baru’nun gövdesi tir tir titriyordu. Moredhele kendi güvenliğini düşünmeksizin saldırmak için yanıp tutuşuyordu, ama yol arkadaşlarını da düşünmesi gerekiyordu.</p>

  <p>Derken Roald Hadati’yi ensesinden yakaladı ve yanağını Baru’nun yanağına dayayarak neredeyse hiç ses çıkarmadan kulağının içine konuştu. “On ikisi Murad’a ulaşamadan seni biçerlerse, köyünün anısını nasıl şereflendirmiş olursun?”</p>

  <p>Baru’nun kılıcı ses çıkarmadan kınına kaydı.</p>

  <p>Sessizce Murad’ın etrafı kolaçan edişini izlediler. Gözleri mağaranın ağzına takıldı. Girişe baktı ve Arutha bir an yaralı yüzlü moredhelin gözlerini üzerinde hissetti. Sonra tekrar yola çıkmışlar... sonra da gitmişlerdi.</p>

  <p>Arutha mağaranın dışına kadar çıkarak atlıların geri döndüğüne dair bir belirti aradı. Birden arkasından bir ses, “Ben de bir mağara ayısı hepinizi oradan kovaladı sandım,” dedi.</p>

  <p>Arutha kalbi küt küt atarak kılıcını kınından çıkarıp dönünce arkasında duran Galain ve Martin’i gördü. Silahını yerine koyup, “Sizi deşebilirdim,” dedi.</p>

  <p>Diğerleri de ortaya çıktılar ve Galain, “Araştırma yapmaları gerekirdi, ama aceleyle bir yerlere yetişmeye kararlı görünüyorlardı. Biz de peşlerinden gitsek iyi olur. Onları göz altında tutup yollarını işaretlerim,” dedi.</p>

  <p>Arutha, “Ya başka bir Kara Kardeş çetesi gelirse? Yol işaretlerini bulmazlar mı?” dedi.</p>

  <p>“Yol işaretlerimi sadece Martin tanır. Hiçbir dağ moredheli elf gibi iz süremez.” Yayını omzuna attı ve binicilerin peşinden koşmaya başladı.</p>

  <p>O gecenin karanlığında kaybolurken Laurie, “Ya Kara Kardeşler orman sakiniyse?” dedi.</p>

  <p>Galain’in sesi karanlığın içinden geri geldi: “O halde benim de kaygılanmak için sizin kadar sebebim olur.”</p>

  <p>Galain kulak mesafesinden çıktığında Martin, “Keşke şaka yapıyor olsaydı,” dedi.</p>

  <p class="ayrac"><img alt="ayrac" src="../Images/ayrac.png" /></p>

  <p>Galain yolda gerisingeri koşarak yolun sol tarafındaki bir ağaç sırasını işaret etti. Ağaçların yanına seğirttiler ve atlarından indiler. Atları ormanın olabildiğince içindeki bir koyağa götürdüler. Galain, “Bir devriye geliyor,” diye fısıldadı. O, Martin ve Arutha aceleyle yoldan gelen herhangi birini görebilecekleri, ağaçların yanına döndüler.</p>

  <p>Birkaç dakika acı verici bir yavaşlıkla geçti; derken dağ yolundan on iki binici geldi, moredhellerle insanlar karışıktı. Moredheller cüppe giymişlerdi ve besbelli güneyden gelen orman sakinleriydi. Duraklamadan yanlarından geçtiler ve gözden kaybolduklarında Martin, “Şimdi hainler Murmandamus’un bayrağının altında toplanmaya koşuyor,” dedi. “Seve seve öldüreceğim çok az insan vardır, ama altın uğruna moredhellere hizmet eden insanlar bunlardandır," derken neredeyse tükürdü.</p>

  <p>Diğerlerinin arasına dönerlerken Galain Arutha’ya, “Yolun bir mil yukarısında yola çapraz bir kamp var. Kurnazlar, zira kampın etrafından dolaşmak zor ve atlarınızı orada bırakmamız gerekir. Ya böyle yapacak ya da atla kampın içinden geçeceğiz,” dedi.</p>

  <p>“Göle ne kadar uzaklıkta?” diye sordu Prens.</p>

  <p>“Sadece birkaç mil. Ama kampı bir kez geçtiğimizde, ağaç hattının üzerine çıkarız ve kayaların altı dışında saklanacak pek yer yok. Ağır bir geçiş olacak, gece yapılsa daha iyi. Etrafta illa ki keşif erleri, köprüye giden yolda da pek çok muhafız olacaktır.”</p>

  <p>“Ya gwalilerin bahsettiği ikinci giriş?”</p>

  <p>“Doğru anladıysam, Umutsuzun İzleri’ne indiğinizde, kayadan geçerek platonun gölün yakınındaki bölümüne çıkan bir mağara ya da yarık bulacaksınız.”</p>

  <p>Arutha bunu düşündü. “Atlarımızı burada bırakalım.”</p>

  <p>Laurie hafifçe gülümseyerek, “Atları ağaçlara bağlasak da olur. Ölürsek, onlara ihtiyacımız olmayacak,” dedi.</p>

  <p>Roald, “Eski yüzbaşım savaştan önce ölümden söz edip duran askerleri iyice bir terslerdi,” dedi.</p>

  <p>“Yeter!” dedi Arutha. Bir adım uzaklaştı, sonra döndü. “Bunu uzun uzun düşündüm. Ben buraya kadar geldim ve yola devam edeceğim, ama... isterseniz siz şimdi gidebilirsiniz ve buna itiraz etmem.” Laurie ve Jimmy’ye, sonra da Baru ve Roald’a baktı. Yanıt olarak sessizlikle karşılandı.</p>

  <p>Arutha yüzlerine tek tek baktıktan sonra sertçe kafa salladı. “Pekala. Atları bağlayın ve yüklerinizi hafifletin. Yürüyeceğiz.”</p>

  <p>Moredhel ufak ay doğarken, geniş ve orta aylarla aydınlanan, aşağıdaki yolu izliyordu. İri bir kayanın arkasına yerleşmiş, bir kaya çıkıntısının üzerine tünemişti. Yoldan gelen herhangi biri tarafından görülemeyecek şekilde yerleşmişti.</p>

  <p>Jimmy kayaların arkasına süzülürken Martin ve Galain de moredhelin sırtına nişan aldılar. Görülmeden geçmeye çalışacaklardı, ama moredhel yanlış yöne doğru irkilirse, Martin ile Galain daha konuşamadan işini bitirmeye kararlıydılar. Gürültü çıkarma olasılığı en az kişi sayıldığından Jimmy önden gitmişti. Arkasından Baru geliyordu ve dağlı kayaların arasında, dağlarda doğan birinin rahatlığıyla ilerliyordu. Laurie ile Roald çok ağır hareket ediyorlardı ve Martin geçmeleri için gereken uzun süre zarfında hedefini koruyup koruyamayacağını merak ediyordu. Nihayet Arutha kayarak geçti; sığ bir girintiye adımını atarken hafif yel çizmesinin kayaların üzerinde çıkardığı ufak sesi gizlemeye yetmişti. Nöbetçinin göremeyeceği bir yerde duran diğerlerinin yanına gelene dek aceleyle ilerledi. Birkaç saniye içinde onu önce Martin, sonra da Galain izledi ve elf yeniden keşfe çıktı.</p>

  <p>Baru arkadan geleceği sinyalini verdi ve Arutha işaretle kabul ettiğini bildirdi. Bir an sonra Laurie ve Roald da onu izlediler. Dönüp onları izlemeden bir an önce Jimmy yüzünü Martin ve Arutha’nınkine yaklaştırıp fısıldadı, “Geri döndüğümüzde ilk işim avazım çıktığı kadar çığlık atmak olacak.”</p>

  <p>Martin sırtına bir şaplak atarak onu yolladı. Arutha Martin’e baktı ve ağzını ses çıkartmadan kımıldatarak, “Ben de,” dedi. Sonra Prens kum vadiden iniyordu. Martin son bir kez geriye baktıktan sonra, onu izledi.</p>

  <p class="ayrac"><img alt="ayrac" src="../Images/ayrac.png" /></p>

  <p>Yolun yakınındaki bir çukurlukta yatıyorlar, ufak bir kaya sırtı onları geçen moredhel atlarından gizliyordu. Biniciler ağır geçişlerine ara verince nefes dahi almaktan korkarak hareketsiz durdular. Uzun, acı dolu bir an boyunca Arutha ve yol arkadaşları bulunmaktan korktular. Onların bedenlerindeki her bir sinir eylem için haykırır, her bir kas hareket etmeyi talep ederken, biniciler devriyelerine yeniden başladılar. Hıçkırığa yakın bir iç çekişle Arutha yana yuvarlandı ve yolun boş olduğunu gördü. Galain’e kafa sallayarak yola yeniden başlanmasını emretti. Elf dar boğaza doğru yola koyuldu; diğerleri de yavaşça ayağa kalkıp onu izlediler.</p>

  <p>Gece rüzgârı dağların cephesinde sert esiyordu. Arutha sırtını kayalara vererek oturup Martin’in gösterdiği yere baktı. Galain içinde çömeldikleri çatlağın karşısındaki duvara yanaşmıştı. Yolun doğu tarafında, onları hedeflerinden uzaklaştırır gibi görünen bir dağ sırtından geçmişlerdi, ancak giderek artan moredhel faaliyetlerinden uzak durmak için dolambaçlı bir yol izlemeleri şarttı. Şimdiyse ortasında yüksek bir platonun bulunduğu geniş bir kanyona yukarıdan bakıyorlardı. Platonun ortasında, ufak bir göl seçebiliyorlardı. Sol taraflarında, kanyonun çevresinden dolaşıp geri dönen, sonra da daha yukarıdaki dağların, her üç ayın ışığında açıkça görülen doruklarının üzerinde gözden yiten yolu görebiliyorlardı. Yolun kanyona en çok yaklaştığı yere, taştan ikiz kuleler dikilmişti. Başka bir çift kule de platonun karşısında duruyordu. Aralarındaki dar bir asma köprü rüzgarda sallanıyordu. Dört kulenin tepesinde de meşaleler yanıyor, alevleri rüzgarda çılgınca dans ediyordu. Köprünün ve kulelerin üzerinde gördükleri hareketler, plato çevresindeki alanın tamamının iyi korunduğunu anlatıyordu. Arutha kayalara yaslandı. “Moraelin.”</p>

  <p>Galain, “Öyle. Yanında bir ordu getireceğinden korkmuşlar anlaşılan,” dedi.</p>

  <p>Martin, “Bunu da düşünmedi, değil,” dedi.</p>

  <p>Arutha, “Sarth yoluyla kıyaslama yapmakta haklıymışsın. Burası da neredeyse o kadar kötü olurdu. Bu noktaya ulaşan bin adamımız olurdu -o kadar ilerleyebilirsek. Köprünün üzerinden tek sıra...? Toplu kıyım olacaktı,” dedi.</p>

  <p>Martin, “Gölün üzerindeki o kara şekli görebiliyor musun?” dedi.</p>

  <p>"Bir çeşit bina,” dedi Galain. Aklı karışmış gibiydi. “Bir binayı, o binayı, herhangi bir binayı görmek olağan değil, Valheruların her şeye kadir olmalarına rağmen. Burası bir kudret mekanı. Bu bir Valheru binası olmalı, ancak bir benzerinin olduğunu daha önce hiç duymadım.”</p>

  <p>“Gümüşdiken’i nerede bulacağım?” dedi Arutha.</p>

  <p>Galain, “Öykülerin çoğunda suya ihtiyaç duyduğu, bu yüzden de gölün kıyısında yetiştiği söylenir. Daha kesin bir şey yok,” dedi.</p>

  <p>Martin, “Şimdi içeri girme konusuna gelelim,” dedi.</p>

  <p>Galain çatlağın ön ucundan uzaklaşmalarını işaret ettikten sonra diğerlerinin beklediği yere döndü. Elf diz çöküp toprağa bir şeyler çizdi. “Biz buradayız, köprü de burada. Tabanda bir yerde, bir gwalinin içinden koşarak geçebileceği genişlikte, dolayısıyla sizin de içinden sürünerek geçebileceğiniz kadar geniş bir mağara veya iri çatlak olacak. Kayaların içinde tırmanabileceğiniz bir baca veya birbirine bağlı mağaralar olabilir. Ama Apalla halkının bu platoda biraz zaman geçirdiğini üzerine basa basa ifade etti. ‘Kötü şey’ yüzünden uzun zaman kalmamışlar, ama Tomas ile Calin’i orada olmak konusunda kafasının karışmış olmadığına ikna etmeye yetecek kadar şey hatırlıyordu.</p>

  <p>“Kanyonun diğer cephesinde bir çatlak gördüm, bu yüzden ben o kara binayı kendimle köprü muhafızları arasına alana kadar ilerleyip köprünün girişini geçeceğiz. Orada bir yol başlangıcı olarak görünen bir yere varacaksınız. Kısa bir mesafe inebilseniz bile, kendinizi iplerle aşağı salabilirsiniz. Ben de daha sonra ipleri çekip gizlerim.”</p>

  <p>Jimmy, “Tekrar yukarı çıkmak istediğimizde bu çok işimize yarar,” dedi.</p>

  <p>Galain, “Yarın günbatımında ipleri tekrar salarım. Onları gündoğumunun hemen sonrasına kadar orada bırakır, sonra tekrar çekerim. Ertesi gece gene salarım. Cephedeki çatlakta gizlenebileceğimi sanıyorum. Çalıların arasına tüymem gerekebilir, ama etrafa bakınan moredhellerden kurtulmuş olurum,” dedi. Pek ikna olmuş gibi değildi. “İplere daha önce ihtiyacınız olursa da,” diye ekledi gülümseyerek, "bağırın yeter.”</p>

  <p>Martin Arutha’ya baktı. “Burada olduğumuzu bilmedikleri sürece, bir şansımız var. Hâlâ güneye doğru bakıyor, bizim burasıyla Elvandar arasında bir yerde olduğumuzu sanıyorlar. Kendimizi ele vermediğimiz sürece...”</p>

  <p>Arutha, “Bu benim de bulabileceğim en iyi plan. Gidelim,” dedi.</p>

  <p>Gün doğmadan önce kanyonda olmaları gerektiği için hızla kayaların arasında ilerlediler, kanyon kenarının diğer tarafına ulaşmaya çalıştılar.</p>

  <p>Jimmy platonun cephesine yapışmış, köprünün altındaki gölgede saklanıyordu. Kanyonun kenarı kırk beş metre yukarılarındaydı, ama görülme ihtimalleri hâlâ vardı. Platonun cephesinde dar ve siyah bir çatlak gördüler. Jimmy başını Laurie’ye çevirdi ve, “Elbette ya. Tam köprünün altında olması şarttı zaten,” dedi.</p>

  <p>“Umalım da aşağı bakmaya zahmet etmesinler.”</p>

  <p>Arkaya haber yollandı ve Jimmy çatlağın içine girdi. Ancak on ayaklık, dar bir geçitten sonra bir mağaraya açıldı. Jimmy geriye dönerek, “İçeri meşaleyle çakmaktaşı uzatın,” dedi.</p>

  <p>Bunları alırken arkasında bir hareket duydu. Tıslayarak bir uyarı verdi ve eline neredeyse uçarak yerleşen kamasıyla topuklarının üzerinde döndü. Arkadan gelen hafif ışık, mağaranın çoğunun gözüne mürekkep karası görünmesine neden olduğundan, yardımdan çok köstek oluyordu. Jimmy diğer duyularına güvenerek gözlerini kapadı. Çatlağa doğru gerileyerek içinden hırsızların tanrısına dua etti.</p>

  <p>Ön taraftan kayaları tutan pençelerin sesi gibi bir tırmalama sesi ve yavaş, ağır bir soluk sesi duydu. Sonra gwalinin kabilesinden birini yiyen ‘kötü bir şey’den bahsettiğini hatırladı.</p>

  <p>Ses bir kez daha, bu defa çok daha yakından geldi ve Jimmy şiddetle bir ışık olmasını diledi. Laurie’nin ona soran bir tonla seslendiğini duyunca sağa ilerledi. Çocuk, “Burada bir çeşit hayvan var,” diye tısladı.</p>

  <p>Jimmy Laurie’nin diğerlerine bir şey söylediğini ve ozanın mağara girişinden uzaklaştığını duydu. Birinin, belki de Roald’ın, “Martin geliyor,” dediğini hayal meyal duydu.</p>

  <p>Bıçağa vahşi bir şiddetle tutunan Jimmy içinden, evet, iş hayvanlarla dövüşmeye gelince, ben de olsam Martin’i içeri yollardım, diye düşündü. İriyarı Crydee Dükü’nün her an yanına atlamasını bekledi ve neden bu kadar geciktiğini merak etti.</p>

  <p>Sonra çocuğa doğru ani bir hareket oldu ve Jimmy neredeyse gayri ihtiyari arkaya ve yukarı doğru sıçrayarak bir kaya yüzüne tırmandı. Alt bacağına bir şey çarptı ve bir ağzın kapandığını duydu. Jimmy havada döndü ve tanrı vergisi yeteneklerini kullanarak düşerken kamburunu çıkarıp yuvarlandı ve kaya olmayan bir şeyin üzerine indi. Jimmy hiç tereddüt etmeden kamasıyla hamlederek bıçağın ucunun bir şeye saplandığını hissetti. Mağarayı bir sürüngen tıslaması ve hırlaması doldururken yaratığın sırtından yuvarlanmaya devam etti. Çocuk ayağa kalkarken bükülerek kamasını kurtardı. Yaratık hızlı, neredeyse Jimmy kadar hızlı bir hareketle dönerken Jimmy de yaratıktan körlemesine sıçrayarak uzaklaştı ve başını alçak bir kaya çıkıntısına çarptı.</p>

  <p>Sersemleyen Jimmy duvara sertçe çakılırken yaratık bir kez daha ileri atlayarak yine az bir farkla ıskaladı. Yarı baygın haldeki çocuk sol eliyle uzandı ve kolunun yaratığın boynuna dolandığını hissetti. Efsanede kaplanın sırtına binen adam gibi Jimmy de elini bırakamıyordu, çünkü o sıkı sıkı tutunduğu sürece yaratık ona ulaşamıyordu. Oturarak yaratığın onu mağaranın içinde sağa sola sürüklemesine izin verirken yaratığın kösele gibi derisine art arda bıçak darbeleri indiriyordu. Kuvvet alacak bir yer olmadığından darbelerinin çoğu etkisiz kalıyordu. Yaratık kendini yerden yere atıyor ve mağarada savrulan Jimmy taş duvarlara çarpıp bereleniyordu. İçinde paniğin yükseldiğini hissetti, zira hayvanın hiddeti artıyor, kendi kolu da omzundan kopacakmış gibi geliyordu. Dehşet içinde yaratığa vururken çocuğun gözlerinden korku dolu gözyaşları süzülüyordu. “Martin?” diye yarı bağırdı, yarı yutkundu. Neredeydi o? Jimmy aniden büyük bir kesinlikle, övündüğü şansının sonunda tükendiğini hissetti. Kendini bildi bileli, ilk defa çaresiz hissediyordu, çünkü kendisini bu durumdan kurtarmak için yapabileceği hiçbir şey yoktu. Midesinin bulandığını, tüm bedeninin hissizleştiğini ve berbat bir katiyetle, ölüm korkusunu hissetti: Hırsızların Anayolu’ndaki bir kovalamacadaki tehlikenin insanı coşturan heyecanını değil, der top olup her şeyi unutmak istercesine korkunç, hissiz bir uyuşukluk halini.</p>

  <p>Yaratık sağa sola atlar, Jimmy’yi duvardan duvara vururken birden hareketsiz kaldı. Jimmy biran kamasını saplamayı sürdürdü, sonra biri, “Öldü,” dedi.</p>

  <p>Hâlâ sersem haldeki hırsız gözlerini açtı ve tepesinde duran Martin’i gördü. Baru ile Roald da arkadaydı, paralı askerin elinde yanan bir meşale vardı. Çocuğun yanında boyu iki metreden fazla, her şeyden çok timsah çeneli bir iguanaya benzeyen, kertenkelemsi bir yaratık yatıyordu; Martin’in avcı bıçağı kafatasının arkasına geçmişti. Martin Jimmy’nin önünde diz çöktü. “İyi misin?”</p>

  <p>Hâlâ panik alametleri gösteren Jimmy yaratıktan hızla uzaklaştı. Korku yüzünden bulutlanan duyuları yaralı olmadığını algılayınca, çocuk başını şiddetle sağa sola salladı. “Hayır, iyi değilim.” Yüzündeki yaş izlerini sildi ve, “Hayır, topuna lanet olsun, iyi değilim,” dedi. Sonra geri gelen gözyaşlarıyla, “Kahretsin. Sanırdım ki ben...” dedi.</p>

  <p>Çatlaktan en son Arutha geldi ve çocuğun durumunu tahlil etti. Taş duvara yaşlı gözlerle yaslanmış duran çocuğun yanına geldi. Jimmy’nin koluna nazikçe dokunarak, “Artık bitti. İyisin,” dedi.</p>

  <p>Jimmy sesinde birbirine karışmış öfke ve korkuyla, “işimi bitireceğini sandım. Kahretsin, hayatımda hiç bu kadar korkmamıştım,” dedi. .</p>

  <p>Martin, “Nihayet bir şeyden korkacaksan, Jimmy, bu canavar iyi bir seçim. Dişlerine bir baksana,” dedi.</p>

  <p>Jimmy ürperdi. Arutha, “Hepimiz korkarız, Jimmy. Sen nihayet gerçekten korkulacak bir şey buldun, o kadar,” dedi.</p>

  <p>Jimmy evet anlamında başını salladı. “Umarım etrafta dolanan bir abisi yoktur.”</p>

  <p>Arutha, “Yaralandın mı?” dedi.</p>

  <p>Jimmy çabucak kendisini yokladı. “Sadece çürükler.” Sonra yüzünü buruşturdu. “Çok fazla çürük.”</p>

  <p>Baru, “Bir kaya yılanı. Hayli de iri. Onu o bıçakla iyi öldürdün, Lord Martin,” dedi.</p>

  <p>Işıkta yaratık hatırı sayılır bir görünümde de olsa, Jimmy’nin karanlıkta tasavvur ettiği dehşetle uzaktan yakından ilgisi yoktu. “ ‘Kötü şey’ bu mu?”</p>

  <p>Martin, “Büyük olasılıkla. Sana bu kadar kötü görünüyorsa, bir metrelik bir gwaliye nasıl görüneceğini sen tahmin et,” dedi. Laurie ve Arutha içeri girerken meşalesini kaldırdı. “Bakalım burası nasıl bir yermiş.”</p>

  <p>Dar, ancak yüksek tavanlı, görünüşüne bakılırsa kireçtaşından bir odadaydılar. Dışarıya açılan yarıktan uzaklaşırken zemin hafifçe yukarı meylediyordu.</p>

  <p>Jimmy hırpalanmış görünmesine rağmen öne ilerleyip, “Ben istenmediğim yerlere tırmanma konusunda uzmanımdır,” diyerek meşaleyi Martin’in elinden aldı.</p>

  <p>Her biri diğerinden az büyük ve diğerlerinin yukarısında bulunan bir dizi odadan hızla geçtiler. Birbirine bağlanan odalarda tuhaf bir görünüm ve her nedense insanı huzursuz eden bir yabancılık hissi vardı. Plato yukarı çıktıklarını hissetmeden uzun süre ilerlemelerine yetecek kadar genişti. Nihayet Jimmy, “Sarmal çiziyoruz. Şu anda Martin’in o kaya yılanını öldürdüğü yerin üzerinde olduğumuza yemin edebilirim,” dedi.</p>

  <p>Çıkmaz gibi görünen bir yere gelene dek ilerlediler. Jimmy etrafına bakınarak yukarıyı işaret etti. Başlarının bir metre üzerinde, çatıda bir açıklık vardı. “Bir baca," dedi Jimmy. “Sırtını bir tarafına, ayağını da diğer tarafına dayayarak tırmanıyorsun.”</p>

  <p>“Ya fazla genişlerse?” dedi Laurie.</p>

  <p>“O halde genellikle aşağı inilir. İnme hızı sana bağlıdır. Ben yavaş inmeni salık veririm.”</p>

  <p>Martin, “Bir gwali oraya çıkabiliyorsa, biz de çıkabilsek gerektir,” dedi.</p>

  <p>Roald, “Majesteleri kusuruma bakmasın, ama onlar gibi ağaçlar arasında sallanabileceğim de mi sanıyor?” dedi.</p>

  <p>Bunu duymazlıktan gelen Martin, “Jimmy?” dedi.</p>

  <p>“Evet, ben önden giderim. Birinizden biri tutunamayıp kafama indi diye can vermeye niyetim yok. Ben aşağı seslenene kadar açıklıktan uzak durun.”</p>

  <p>Jimmy Martin’in de yardımıyla bacaya kolayca çıktı. Genişliği tamdı, kolayca tırmanmaya yetecek genişlikteydi. Diğerleri, özellikle de Martin ve Baru biraz sıkışacaktı, ama kendilerini zorlayarak geçebileceklerdi. Jimmy alttaki odanın yaklaşık on metre yukarısındaki tepeye vardı ve başka bir mağara buldu. Işık olmadan büyüklüğünü anlayamıyordu, ama soluğunun hafif yankısı hayli geniş olduğunu söylüyordu. Kendisini diğerlerine seslenecek kadar aşağı saldıktan sonra aceleyle mağaranın ucuna kadar tırmandı.</p>

  <p>İlk kafa, Roald’ın kafası ortaya çıktığında Jimmy bir meşale yakmıştı. Hepsi de çabucak bacayı tırmandılar. Mağara genişti, bir baştan bir başa altmış metre vardı. Yerden dikitler yükseliyor, bazıları yukarıdaki sarkıtlarla birleşerek kireçtaşından sütunlar oluşturuyordu. Mağara taştan bir ormandı. Uzakta birkaç mağara ve geçit daha görülüyordu.</p>

  <p>Martin çevresine bakındı. “Sence ne kadar yükseğe tırmandık, Jimmy?”</p>

  <p>“Yirmi metreden çok değil. Daha yarıya bile gelmedik.”</p>

  <p>“Şimdi ne tarafa?” diye sordu Arutha.</p>

  <p>Jimmy, “Bunları teker teker denemekten başka çare yok,” dedi.</p>

  <p>Pek çok çıkıştan birini seçip ona doğru yürüdü.</p>

  <p class="ayrac"><img alt="ayrac" src="../Images/ayrac.png" /></p>

  <p>Saatlerce aradıktan sonra Jimmy Laurie’ye döndü ve, “Yüzey,” dedi.</p>

  <p>Arkaya haber yollandı ve Arutha ozanın yanından sıkışarak geçip bakmaya geldi. Çocuğun kafasının üzerinde, bir çatlaktan hallice, dar bir geçit vardı. Arutha yukarıdan gelen, loş geçitlerden sonra gözleri kör edecek kadar parlak gelen ışığı görebiliyordu. Jimmy kafasını sallayarak tırmandı ve yukarıdaki parlaklığı örttü.</p>

  <p>Döndüğünde, “Kaya çıkıntılarının arasına çıkıyor. Kara binanın köprü tarafının yaklaşık otuz metre uzağındayız. Bina iki katlı, kocaman bir şey,” dedi.</p>

  <p>“Hiç muhafız var mı?”</p>

  <p>“Görebildiğim kadarıyla yok.”</p>

  <p>Arutha bunu düşündükten sonra, “Karanlık basana kadar bekleyeceğiz. Jimmy yüzeyin yakınında durup dinleyebilir misin?” dedi.</p>

  <p>Çocuk, “Bir çıkıntı var,” dedi ve tekrar yukarı seğirtti.</p>

  <p>Arutha oturdu ve diğerleri de onun gibi yapıp karanlığın çökmesini beklediler.</p>

  <p>Jimmy kramp girmesini önlemek için kaslarını gerip rahat bırakıyordu. Platonun tepesinde, rüzgârın zaman zaman taşıdığı sesler dışında ölüm sessizliği vardı. Duyduğu ses çoğu zaman rasgele bir sözcük veya köprü tarafından gelen çizme sesleriydi. Bir defasında kara binadan gelen tuhaf, pes bir ses duyduğunu sandı, ama emin olamadı. Güneş ufkun altına inmesine rağmen, gökyüzü hâlâ aydınlıktı. Her zamanki yemek saatinin üzerinden iki saat geçtiği kesindi, ama dağların bu kadar yukarısında, Yaz Ortası’na bu kadar yakın bir zamanda ve bu kadar kuzeyde, güneş Krondor’da olduğundan çok daha geç batıyordu. Jimmy kendi kendisine daha önce de öğün atlamak zorunda kaldığı işler yaptığını hatırlattı, ama her nedense bu midesinin ilgi talep etmesine engel olmadı.</p>

  <p>Nihayet etraf yeterince kararmıştı. Kendi hesabına Jimmy buna sevinmişti ve diğerleri de onunla aynı duyguları paylaşıyor gibiydi. Bu yerdeki bir şey onları düpedüz tedirgin etmişti. Martin’in bile birkaç kez beklemek zorunda oluşlarına mırıldanarak küfrettiği duyulmuştu. Yo, bu yerde yabancı bir şey vardı ve Jimmy burası millerce geride ve loş bir anı olana kadar kendini güvende hissetmeyeceğini biliyordu.</p>

  <p>Jimmy dışarı tırmandı ve Martin peşinde diğerleriyle gelirken nöbet tuttu. Anlaştıkları gibi üç gruba bölündüler: Baru’yla Laurie, Roald’la Martin, Prens’le de Jimmy. Göl kıyısında bitkiyi arayacaklar ve aralarından biri onu bulur bulmaz kayalardaki çatlağa dönüp aşağıda arkadaşlarını bekleyecekti.</p>

  <p>Arutha ile Jimmy’nin büyük, siyah binaya doğru gitmesi kararlaştırılmıştı ve aralarında anlaşarak işlerine binayı arayarak başlamaya karar vermişlerdi. Kadim Valheru anıtının yakınında arama yapmadan önce etrafta muhafız olup olmadığına bakmak akıllıca görünmüştü. Moredhellerin bu mekana karşı tavırlarını bilmek imkansızdı. Elfler gibi burası karşısında huşu hissedip içeri girmeyi reddediyor, bir tapınakmış gibi, bir tür tören olmadan buradan uzak duruyor olabilirlerdi. Veya binanın içinde çok sayıda moredhel de olabilirdi.</p>

  <p>Karanlığın içinden süzülen Jimmy binanın kenarına ulaşıp duvara yanaştı. Taşlar olağanüstü derecede pürüzsüzdü. Jimmy ellerini taşların üzerinde gezdirdi ve dokularının mermere benzediğini gördü. Arutha silahları hazır durumda beklerken Jimmy binanın etrafını hızla dolaştı. “Görünürde kimse yok,” diye fısıldadı, “köprü kuleleri dışında.”</p>

  <p>“İçeride?” diye tısladı Arutha.</p>

  <p>Jimmy, “Bilmiyorum,” dedi. “Burası büyük bir yer, ama sadece bir kapısı var. Bakmak ister misin?” Prens’in hayır, demesini ümit ediyordu.</p>

  <p>“Evet.”</p>

  <p>Jimmy Arutha’yı duvarın yanından geçirip köşeyi döndürerek geniş binanın yegane kapısına getirdi. Kapının üzerinde, içinde hafif bir ışık yanan, yarım daire şeklinde bir pencere vardı. Jimmy Arutha’ya onu alttan itmesini işaret etti ve genç hırsız kapının üzerindeki pervaza tırmandı. Pervazı kavradı ve kendisini yukarı çekerek pencereden içeri baktı.</p>

  <p>Jimmy etrafına göz gezdirdi. Aşağısında, kapının arkasında, taş levhalardan zemini olan, bir tür bekleme odası vardı. Onun ötesinde iki kanatlı kapılar, karanlığa açılıyordu. Jimmy pencerenin altındaki duvarda bir tuhaflık fark etti. Dıştaki taş sadece sıvadan oluşuyordu.</p>

  <p>Jimmy zıplayarak aşağı indi. “Pencereden bir şey göremiyorum.”</p>

  <p>“Hiçbir şey mi?”</p>

  <p>“Karanlığa giden bir geçit var, o kadar; ortada muhafızdan eser yok.”</p>

  <p>“Gölün kenarını aramaya başlayalım, ama gözümüzü bu binadan ayırmayalım.”</p>

  <p>Jimmy bunu kabul etti ve göle doğru indiler. Bina, ‘tuhaf bir şeyler var’ teline basmaya başlıyordu, ama dikkatini dağıtan her şeyi bir kenara itip arama işine yoğunlaştı.</p>

  <p>Kıyıda gizlice yürüyerek saatler harcadılar. Gölün kıyısında çok az su bitkisi vardı; plato bitki örtüsünden neredeyse yoksundu. Uzaktan zaman zaman hafif bir hışırdama duyuluyor, Arutha bunu arayan diğer çiftlere atfediyordu.</p>

  <p>Gökyüzü grileştiğinde Jimmy Arutha’yı yaklaşan şafak konusunda uyardı. Prens tiksintiyle vazgeçerek çocuk hırsızın peşinden kayadaki çatlağa geldi. Laurie ve Baru çoktan oraya gelmişti, Martin ve Roald da birkaç dakika sonra onlara katıldı. Hiçbiri de Gümüşdiken’i görmemişti.</p>

  <p>Arutha konuşmadı; sırtını diğerlerine çevirdi. Sonra korkunç bir sille yemiş gibi yumruğunu sıktı. Mağaranın karanlığına bakarken tüm gözler üstündeydi; silueti yukarıdan gelen hafif ışıkta kabartma bir çizgi gibi görünüyordu ve herkes yüzündeki yaşları gördü. Birden yol arkadaşlarına döndü. Çatlak bir sesle, “Burada olmalı,” dedi. Her birine sırayla baktı ve gözlerinde bir şey yakaladılar: Derin bir duygu, duyduğu dehşeti paylaşmalarına yol açan, boğucu bir yitirme hissi. Hepsi acıyı ve bir şeyin ölüşünü gördüler. Gümüşdiken yoksa, Anita kaybedilmiş demekti.</p>

  <p>Martin kardeşinin acısını daha da çok paylaşıyordu, çünkü babasının, Arutha daha Borric’in Leydi Catherine’ini kaybettiği için duyduğu acının derinliğini anlayabilecek yaşa gelmeden önceki sessiz anlarını görmüştü. Elflerce eğitilen avcı kardeşinin şöminenin önünde, boş bir koltuğun yanında, bakacak ateşin üzerinde bir portreden başka bir şey olmadan geçen o yalnız geceleri yeniden yaşayacağını düşününce yüreğinin sıkıştığını hissetti. Üç kardeşten yalnızca Martin babalarının uyanık olduğu her ânına musallat olan derin acılığa tanık olmuştu. Anita ölürse, Arutha’nın kalbi ve mutluluğu da pekala onunla birlikte ölebilirdi. Umudu kesmek istemeyen Martin, “Buralarda bir yerdedir,” dedi.</p>

  <p>Jimmy, “Bakmadığımız bir yer kaldı,” diye ekledi.</p>

  <p>Arutha, “O binanın içi,” dedi.</p>

  <p>Martin, “O halde yapılacak tek bir şey var,” dedi.</p>

  <p>Jimmy kendi söylediği sözlerden nefret ederek, “Birimizin içeri girip bakması gerek,” dedi.</p>

  <p class="ayrac"><img alt="ayrac" src="../Images/ayrac.png" /></p>
</body>
</html>
