<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/era.css" rel="stylesheet" type="text/css" />
</head>

<body>
  <p class="bolum_no">-3-</p>

  <p class="baslik">ENTRİKALAR</p>

  <p>&nbsp;</p>

  <p>Arutha vahşice saldırıyordu.</p>

  <p>Prens düello arkadaşını gerilemeye zorlarken Laurie Gardan’ı daha sıkı çabalaması için teşvik ediyordu. Ozan müsabakayı yapmanın onurunu Gardan’a seve seve bırakmıştı, zira Salador’dan Krondor’a kadar olan yolculukta Arutha’nın partneri hep kendisi olmuştu. Alıştırma Kral’ın sarayında paslanan kılıç kullanma hünerini keskinleştirmiş de olsa, şimşek kadar hızlı Prens’in karşısında sürekli kaybetmekten sıkılmıştı. Hiç değilse bu sabah yenilgisini paylaşacak biri olacaktı. Laurie yüzbaşının Prens’i yanlış bir kontrol hissine yönelttiğini fark ettiğinde bir çığlık attı. Ama şiddetli bir çekişmeden sonra Prens yine hücumdaydı ve Gardan, “Dur!” diye haykırıyordu.</p>

  <p>Kıs kıs gülen Gardan geriledi. “Bütün hayatım boyunca, kılıçta beni yenen sadece üç kişi oldu, Majesteleri: Kılıçustası Fannon, babanız ve siz.”.</p>

  <p>Laurie, “Saygıdeğer bir üçlü,” dedi. Arutha Laurie’ye bir müsabaka önerecekken gözüne bir şey takıldı.</p>

  <p>Sarayın egzersiz bahçesinin bir köşesinde, saray alanını sokaktan ve ötesindeki şehirden ayıran bir duvarın üzerine sarkmış, geniş bir ağaç vardı. Ağacın dalları arasında bir şey hareket ediyordu. Saray muhafızlarından biri, çoktan Prens’in bakışı üzerine harekete geçmiş, oraya doğru ilerliyordu.</p>

  <p>Birden dallardan biri atlayarak çevik bir hareketle ayaklarının üzerine indi. Arutha, Laurie, Gardan ve diğerleri kılıçlarını hazır ederek durdular. Muhafız artık bir genç olduğunu açıkça gördükleri kişiyi kolundan tutup Prens’e doğru getirdi.</p>

  <p>Yaklaşırlarken Arutha’nın yüzünden bir tanıma kıvılcımı geçti. “Jimmy?”</p>

  <p>Jimmy sabahleyin kendi kendine beceriksizce sardığı yan tarafındaki yarasının acısı yüzünden hafifçe yüzünü buruşturarak eğildi. Gardan, “Majesteleri, bu delikanlıyı tanıyor musunuz?” dedi.</p>

  <p>Arutha başını evet anlamında sallayarak, “Evet. Biraz büyümüş, biraz da boyu uzamış olabilir, ama bu genç serseriyi tanıyorum. Şehirdeki haydutlar ve yankesiciler arasında şimdiden namı alıp yürümüş olan Eliuzun Jimmy bu. Anita’yla benim şehirden kaçmamıza yardım eden çocuk hırsız bu,” dedi.</p>

  <p>Laurie çocuğu süzdükten sonra bir kahkaha attı. “Kasumi’yle ben Şakacılar tarafından Krondor’dan götürüldüğümüzde ambar karanlık olduğundan onu hiç açıkça görememiştim, ama dişlerim adına, aynı delikanlı bu. ‘Annemlerde parti var.’”</p>

  <p>Jimmy sırıttı. “ ‘Ve herkes çok eğlenecek.’”</p>

  <p>“Sana bir defasında Kasumi’yle birlikte Tsurani İmparatoru’nun mesajını Kral Rodric’e taşırken, bizi ambardan şehir kapısına götüren ve biz Krondor’dan kaçarken muhafızları peşine takıp uzaklaştıran bir delikanlıdan bahsetmiştim. Bu çocuk oydu ve adını bir türlü hatırlayamadım.”</p>

  <p>Arutha kılıcını kaldırdı, diğerleri de aynısını yaptı. “Eh, o zaman, Jimmy, seni tekrar gördüğüme sevinmekle birlikte, şu duvarlardan sarayıma tırmanma meselesi var.”</p>

  <p>Jimmy omuzlarını silkti. “Eski bir tanıdığınızı görmek isteyebileceğinizi düşündüm, Majesteleri, ama yüzbaşının muhafızlarının size haber etmesini sağlayabileceğimden şüpheliydim.”</p>

  <p>Gardan bu arsız yanıta gülümsedi ve muhafıza çocuğun kolunu bırakmasını işaret etti. “Muhtemelen haklısın, pırtık Jack.”</p>

  <p>Jimmy birden sarayın iyi giyimli ve temiz pak sakinlerine alışık bu adamların gözüne kötü göründüğünü fark etti. Gelişigüzel kesilmiş- saçlarından, pis, çıplak ayaklarına kadar, her karışı bir dilenci çocuğu andırıyordu. Jimmy sonra Gardan’ın gözlerinden şaka yaptığını anladı.</p>

  <p>“Görünüşü seni yanıltmasın, Gardan. Yaşının gösterdiğinden çok daha kabiliyetlidir.” Arutha Jimmy’ye, “İçeri böyle girmekle Gardan’ın muhafızlarını biraz gözden düşürüyorsun. Beni bulmak için bir nedenin vardır herhalde, değil mi?”</p>

  <p>“Evet, Majesteleri. Son derece ciddi ve acil bir mesele.”</p>

  <p>Arutha başıyla onayladı. “Eh, o zaman, neymiş bu son derece ciddi ve acil mesele?”</p>

  <p>“Birisi başınıza bir ödül koymuş.”</p>

  <p>Gardan’ın yüzünde bir hayret ifadesi belirdi. Laurie, “Ne -. nasıl?” dedi.</p>

  <p>“Sana bunu düşündüren nedir?” dedi Arutha.</p>

  <p>“Biri bunu tahsil etmeye çalıştı da ondan.”</p>

  <p class="ayrac"><img alt="ayrac" src="../Images/ayrac.png" /></p>

  <p>Arutha, Laurie ve Gardan’ın yanında, Prens’in konsey salonunda çocuğun hikayesini dinleyen iki kişi daha vardı. Landreth Kontu Volney, Guy du Bas-Tyra’nın vekilliği sırasında kaybolan Krondor Dükü, Baş Şansölye Lord Dulanic’in yardımcılığı görevini ifa etmişti. Volney’in yanında, Tek Yol Tanrıçası rahibi, bir zamanlar Prens Erland’ın başdanışmanlarından biri olan ve orada Gardan’ın ricası üzerine bulunan Rahip Nathan oturuyordu. Arutha bu iki adamı tanımıyordu, ama orada olmadığı aylar boyunca, Gardan onların görüşlerine güvenir olmuştu ve bu kanaatin Arutha için önemi büyüktü. Gardan Arutha’nın yokluğunda fiilen Krondor’un Şövalye-Mareşali rolünü üstlenmişti, Volney’in de Şansölye rolünü üstlenmesi gibi.</p>

  <p>İki adam da tıknazdı, ama Volney bedensel emeği asla tanımamış, yaşamının tümünde şişman olan biri gibi görünmesine rağmen, Nathan’da yeni yeni kilo alan bir güreşçi hali vardı. O yumuşak görünümün altında, güç hâlâ bekliyordu. İkisi de Jimmy önceki geceki iki dövüşünü anlatmayı bitirene dek bir şey söylemedi.</p>

  <p>Volney bir an çocuğu, özenle taranmış, gür kaşlarının altından süzdü. “Tamamıyla kaçık. Böyle bir entrikanın var olabileceğine inanmak istemiyorum.”</p>

  <p>Arutha ellerini yüzünün önünde birleştirmiş, parmaklarını huzursuzca esneterek oturmuştu. “Ben katilin kılıcına hedef olan ilk prens olmazdım, Kont Volney.” Gardan’a, “Muhafızların sayısını hemen iki katına çıkar, ama bunu herhangi bir açıklama yapmadan, sessizce yap. Sarayda söylentilerin uçuşmasını istemiyorum. İki haftaya kadar Krallık’taki lafını etmeye değer her soylu, kardeşimle birlikte bu salonlarda olacak,” dedi.</p>

  <p>Volney, “Belki de Majesteleri’ni uyarmalısınız,” dedi.</p>

  <p>“Yo,” dedi Arutha kesin bir ifadeyle. “Lyam Kraliyet Hane Muhafızları’nın tam bir bölüğüyle yolculuk edecek. Krondor Mızraklı Askerlerinden bir müfreze kolunu onlarla Malac Geçidi’nde buluşmak üzere yollayın, ama bunun resmi karşılama birliğinden başka bir şey olduğuna dair kimseye haber sızdırmayın. Yolculuk ederken yüz asker onu koruyamazsa, kimse koruyamaz.</p>

  <p>“Yo, sorunumuz burada, Krondor’da yatıyor. Hiçbir alternatifimiz yok.”</p>

  <p>“Anladığıma emin değilim, Majesteleri,” dedi Rahip Nathan.</p>

  <p>Jimmy sırıtırken Laurie gözlerini havaya dikti. Arutha sertçe gülümsedi. “Sanırım iki sokak uyanığı dostumuz ne yapılması gerektiğini açıkça anlıyor.” Jimmy ile Laurie’ye dönerek Arutha, “Bir Geceşahini yakalamamız gerekiyor," dedi.</p>

  <p class="ayrac"><img alt="ayrac" src="../Images/ayrac.png" /></p>

  <p>Volney yemek salonunda volta vururken Arutha sessizce oturuyordu. Yemeği olduğu zaman mideye indirmesine yetecek kadar açlık çekmiş olan Laurie, tıknaz Landreth salonu arşınlarken yemek yiyordu. Arutha Volney’in masanın önünde bir devir daha yapışını izledikten sonra bitkin bir sesle, “Kontum, böyle yürümeniz şart mı?” dedi.</p>

  <p>Kendi düşüncelerine dalmış olan Kont aniden durdu. Arutha’ya hafifçe eğildi, ama yüzünde sinirli bir ifade vardı. “Majesteleri, sizi rahatsız ettiğim için müteessirim” -ses tonundan hiç de müteessir olmadığı anlaşılıyordu ve Laurie bir sığır pirzolasının ardından gülümsedi- “ama o hırsıza güvenmek resmen ahmaklık.”</p>

  <p>Arutha’nın gözleri irileşti ve şaşkın ifadesine aynen karşılık veren Laurie’ye baktı. Laurie, “Sevgili Kontum, lafı böyle dolaştırmayı bırak. Gel, Prens’e kafandakini açık açık söyle. Açık sözlü ol, be adam!” dedi.</p>

  <p>Yaptığı gafı fark eden Volney kıpkırmızı oldu. “Affınızı diliyorum, ben...” Gerçekten utanmış görünüyordu.</p>

  <p>Arutha ona yamuk yarı gülümsemesiyle baktı. “Affedildin, Volney, ama sadece küstahlığın için.” Volney’i bir an sessizce süzdükten sonra, “Açık sözlülüğünü hayli ferahlatıcı buluyorum. Lütfen devam et,” diye ekledi.</p>

  <p>“Majesteleri,” dedi Volney kesin bir ifadeyle, “bildiğimiz kadarıyla, bu çocuk sizi ele geçirmek ya da başkalarının kafalarına koyduğunu iddia ettiği gibi yok etmek üzere düzenlenmiş bir tezgahın parçası olabilir.”</p>

  <p>“Ya ne yapmamı istersin?”</p>

  <p>Volney durdu ve başını ağır ağır iki yana salladı. “Bilmiyorum, Majesteleri, ama çocuğu istihbarat toplamak üzere tek başına göndermek... bilmiyorum.”</p>

  <p>Arutha, “Dostum ve danışmanım Kont’a her şeyin yolunda olduğunu söyle,” dedi.</p>

  <p>Laurie bir ağız dolusu kaliteli şarabı yutarak, “Her şey yolunda, Kont,” dedi. Arutha ona karanlık bir bakış atınca da, “Aslına bakarsanız, efendim, mümkün olan her şey yapılmakta. Şehrin âdetlerini Dürüst Adam’ın tayfasından olmayan birinin bilebileceği kadar iyi bilirim. Jimmy bir Şakacı. On iki casusun bulamayacağı yerde bizi Geceşahinleri’ne götürecek bir ipucu bulabilir,” diye ekledi.</p>

  <p>“Unutmayın ki,” dedi Arutha, “Guy’ın gizli servisinin yüzbaşısı Jocko Radburn’le tanışmıştım ve adam Anita’yı yeniden ele geçirmek için hiçbir şeyden geri durmayan, kurnaz, gözü kara bir adamdı. Şakacılar onunla başa çıkabilmişti.”</p>

  <p>Volney biraz çöker gibi oldu, sonra oturmak için Prens’in iznini rica etti. Arutha elini sallayarak bir sandalyeye oturmasını işaret etti ve Volney otururken, “Belki de haklısın, ozan. Sorun bu tehlikeye karşılık verecek bir yönteme sahip olmayışımda. Ortalıkta cirit atan katiller olduğu düşüncesi beni çok rahatsız ediyor,” dedi.</p>

  <p>Arutha masanın karşısına doğru eğildi. “Benim kadar mı?</p>

  <p>Unutma, Volney, görünüşe bakılırsa, hedefleri bendim.”</p>

  <p>Laurie başıyla onayladı. “Peşinde oldukları ben olamazdım.”</p>

  <p>“Belki müzik düşkünü biriydi?” diye karşılık verdi Arutha soğuk bir tavırla.</p>

  <p>Volney içini çekti. “Bütün bu işlerde iyi davranmadıysam, özür dilerim. Bu Prenslik’i yönetme işini bitirip kurtulmayı birden çok defa istedim.”</p>

  <p>“Saçmalık, Volney,” dedi Arutha. “Burada çok önemli bir iş başardın. Lyam doğu turuna onunla birlikte çıkmamda ısrar ettiğinde, Batı Krallığı’nın benden başka herhangi birinin yönetiminden kötü etkileneceğini düşünerek reddettim -bunun nedeni senin yeteneğinden duyduğum herhangi bir kuşku değil, Bas-Tyra’nın hâkimiyetinin etkileriydi. Ama bunun böyle olmadığını gördüğüme memnunum. Krallığın gündelik işlerini yönetme konusunda herhangi birinin senden başarılı olabileceğini sanmıyorum, Kont.”</p>

  <p>“Majesteleri’ne teşekkür ederim,” dedi iltifat yüzünden siniri biraz geçen Volney.</p>

  <p>“Aslına bakarsan, senden burada kalmanı isteyecektim. Dulanic esrarengiz bir şekilde ortadan kaybolduğuna göre, şehir namına hareket edecek bir Krondor Dükümüz yok. Lyam makamın boşaldığını daha iki yıl duyuramaz -onu unvanından mahrum ederek Dulanic’in anısına saygısızlık etmemek için- ama hepimiz onun Guy ya da Radburn’ün elinde can verdiğini farz edebiliriz. Bu. yüzden şimdilik, sanırım senin Şansölye görevini fiilen yerine getirmene göre bir plan yapacağız.”</p>

  <p>Volney bu habere pek sevinmemiş gibiydi, ama bu duyuruyu. saygılı bir tavırla karşıladı. “Majesteleri’ne güveni için teşekkür ederim,” dedi.</p>

  <p>Gardan, Rahip Nathan ve Jimmy’nin gelişi yüzünden daha fazla konuşamadılar. Jimmy’yi bir sandalyeye yarı taşıyarak götürürken Nathan’ın kalın ensesi şişti. Çocuğun beti benzi atmıştı ve ter içindeydi. Arutha formaliteye boş vererek bir sandalyeyi işaret etti ve rahip Jimmy’yi oraya bıraktı.</p>

  <p>“Bu nedir?” dedi Arutha.</p>

  <p>Gardan yarı gülümsüyor, yarı onaylamayan bakışlarla bakıyordu. “Bu genç eşkıya dün geceden beri yan tarafında iğrenç bir kesikle ortada dolaşıyormuş. Yarayı kendi kendine sarmış ve işi yüzüne gözüne bulaştırmış.”</p>

  <p>Nathan, “Yara iltihaplanmaya başlamıştı,” diye ekledi, “bu yüzden onu temizlemek ve sarmak zorunda kaldım. Çocuk ateşlenmeye başladığından yarayı size gelmeden önce tedavi etmekte ısrar ettim.” Jimmy’ye baktı. “Deşilmekten dolayı biraz solgun, ama bir iki saate kadar iyileşir. Yarayı yeniden açmadığı sürece,” diye ekledi Jimmy’ye manalı manalı bakarak.</p>

  <p>Jimmy’nin mahçup bir hali vardı. “Size zahmet verdiğim için özür dilerim, peder, ama başka koşullar altında, yarayı tedavi ettirirdim.”</p>

  <p>Arutha çocuk hırsıza baktı. “Ne öğrendin?”</p>

  <p>“Bu katil yakalama işi düşündüğümüzden de zor olabilir, Majesteleri. Temas kurmanın bir yolu var, ama değişiklik gösteriyor ve dolambaçlı.” Arutha başını sallayarak devam etmesini işaret etti. “Sokakta yaşayanlara epey yalvarmam gerekti, ama toparlayabildiklerim şunlar: Ölüm Loncası’nın hizmetlerinden yararlanmak istiyorsanız, Lims-Kragma Tapınağı’na gitmeniz gerekiyor.” Nathan Ölüm Tanrıçası’nın adı geçince bir korunma işareti yaptı. “Bir dua okunuyor ve buna ayrılmış bir çömleğe adak parası bırakılıyor, ama üzerinde adınızın olduğu bir parşömenin içine dikilmiş altınla. Bir güne kadar, onların istediği bir anda, sizinle temasa geçiyorlar. Siz kurbanın kim olduğunu söylüyorsunuz, onlar da fiyatı. Ödüyor ya da ödemiyorsunuz. Öderseniz, size altını ne zaman ve nereye bırakmanız gerektiğini söylüyorlar. Ödemezseniz, ortadan kayboluyorlar ve onlara bir daha ulaşamıyorsunuz.”</p>

  <p>“Basit,” dedi Laurie, “Zamanı ve yeri onlar belirlediğinden, bir tuzak kurmak kolay olmayacak.”</p>

  <p>“Bence imkansız,” dedi Gardan.</p>

  <p>Arutha yüzünde derin düşüncelere daldığını gösteren bir ifadeyle, “Hiçbir şey imkansız değildir,” dedi.</p>

  <p>Laurie uzun bir an boyunca düşündükten sonra, “Buldum!” dedi.</p>

  <p>Arutha ile diğerleri ozana baktılar. “Jimmy, altım o gün içinde bırakan herkesle temasa geçtiklerini söyledin.” Jimmy başıyla onayladı. “O zaman yapmamız gereken, altını bırakan kişinin tek bir yerde kalmasını sağlamak. Kontrolümüz altındaki bir yerde.”</p>

  <p>Arutha, “İnsan düşününce, oldukça basit bir fikir, Laurie. Ama nerede?”</p>

  <p>Jimmy, “Bir süreliğine devralabileceğimiz birkaç yer var, Majesteleri, ama bu yerlerin sahipleri güvenilmez kişiler,” dedi.</p>

  <p>“Ben bir yer biliyorum,” dedi Laurie, “dostumuz Eliuzun Jimmy sadakat duasını ederse tabii, Geceşahinleri’nin bunun bir tuzak olduğunu düşünme olasılıkları azalır.”</p>

  <p>“Bilmiyorum,” dedi Jimmy. “Krondor’da işler tuhaftır. Benden kuşkulanmıyorsa, başka bir fırsat elde edemeyebiliriz.” Onlara Jack ile arbaletli bilinmeyen arkadaşının saldırısını hatırlattı. “Kişisel garez yüzünden yapılmış bir şey olabilir; bir lakaptan daha önemsiz bir konu yüzünden çıldıran adamlar gördüm, ama durum bu değilse... eğer Jack bir şekilde o katille ilişki içindeyse...”</p>

  <p>“O zaman,” dedi Laurie, “Geceşahinleri Şakacılar’ın bir memurunu kendi davalarına katmışlar, demektir.”</p>

  <p>Jimmy kabadayılık maskesini aniden bırakarak üzüntülü bir ifadeye büründü. “Bu düşünce beni birinin Majesteleri’ne bir arbalet oku saplaması ihtimali kadar rahatsız etti. Şakacılar’a ettiğim yemini ihmal ediyorum. Dün gece her şeyi anlatmam gerekirdi, şimdiyse buna mutlaka mecburum.” Ayağa kalkmaya hazır görünüyordu.</p>

  <p>Volney Jimmy’nin omzunu eliyle sıkı sıkı tuttu. “Seni haddini bilmez çocuk! Prensin, hatta belki de Kralının karşı karşıya olduğu tehdit düşünüldüğünde bir haydut cemiyetinin bir an olsun üzerinde kafa yormaya değer olduğunu mu söylüyorsun?”</p>

  <p>Jimmy ters bir cevap vermenin eşiğinde görünüyordu ki Arutha, “Sanırım çocuğun söylediği tam da buydu,” dedi. “O bir yemin etmiş.”</p>

  <p>Laurie çabucak çocuğun oturduğu yere yürüdü. Volney’i bir kenara çekerek, başı Jimmy’yle aynı hizaya gelene dek eğildi. “Evlat, biliyoruz, senin de kendine göre kaygıların var, ama işler hızla ilerliyor gibi görünüyor. Şakacılar’ın arasına casuslar sızmışsa, zamanından önce konuşmamız, oraya yerleşmiş olanların izlerini örtmelerine neden olabilir. O Geceşahinleri’nden birini ele geçirebilirsek...” Düşüncesini yarım bıraktı.</p>

  <p>Jimmy başıyla onayladı. “Dürüst Adam senin mantığını izlerse, sağ kalabilirim, ozan. Hareketlerimi basit bir hikayeyle örtebileceğim raddeyi çoktan geçtim. Çok geçmeden hesap vermem gerekecek. Pekala Ağları Açan’ın tapınağına bir not götüreceğim. Ve ondan zamanım gelmişse bana bir yer açmasını istediğimde maskaralıktan yapmayacağım bunu.”</p>

  <p>“Ben de,” dedi Laurie, “eski bir dostumla bir hanın ödünç verilmesi konusunda görüşmeye gitmeliyim.”</p>

  <p>“İyi,” dedi Arutha. “Kapanı yarın kuracağız.”</p>

  <p>Volney, Nathan ve Gardan izlerken Laurie ile Jimmy, planlar üzerine derin sohbetlere dalarak oradan ayrıldılar. Arutha da onların gidişini, kara gözlerinde gizlediği sessizce yanan öfkeyle izledi. Gediksavaşları’nda yıllarca süren mücadelelerden sonra Krondor’a Anita’yla uzun, huzurlu bir yaşam sürme umutlarıyla dönmüştü. Şimdi birileri o huzurlu yaşamı tehdit etmeye cüret etmişti. Ve o birileri bunu ağır ödeyecekti.</p>

  <p class="ayrac"><img alt="ayrac" src="../Images/ayrac.png" /></p>

  <p>Gökkuşağı Papağan Hanı sessizdi. Fırtına kepenkleri Acı Deniz açıklarındaki ani bir bora yüzünden kapandığından, meyhane şömineden ve bir düzine müşterinin pipolarından yükselen mavi duman yüzünden pusluydu. Gelişigüzel bakan birine han başka yağmurlu gecelerde olduğundan farksız görünmezdi. Hanın sahibi Lucas ile iki oğlu uzun barın arkasında duruyordu; aralarından biri zaman zaman yemek almak ve masalara servis yapmak üzere kapıdan mutfağa geçiyordu. Şöminenin yakınındaki köşede, ikinci kata çıkan merdivenin karşısında, sarışın bir ozan usulca evinden uzak düşmüş bir denizcinin şarkısını söylüyordu.</p>

  <p>Yakından bakıldığında, masalardaki adamların biralarına neredeyse dokunmadıkları görülecekti. Görünüşleri kaba da olsa, tavırları rıhtımda çalışan işçilerden ve deniz yolculuklarından yeni dönmüş gemicilerden farklıydı. Hepsinde de belli bir sert bakış vardı ve yara izleri meyhane kavgalarında değil, geçmişteki savaşlarda -kazanılmıştı. Hepsi de Gardan’ın, Gediksavaşları’nda savaşmış Batı Ordusu gazilerinin en deneyimlilerinden oluşan Hane Muhafızları bölüğündendi. Mutfakta beş yeni aşçı ve yamak çalışıyordu. Üst katta, merdivene en yakın odada, Arutha, Gardan ve beş asker sabırla bekliyordu. Arutha hana toplamda yirmi dört adam yerleştirmişti. O civarda yaşayanlardan sonuncusu da fırtınanın başlamasıyla birlikte çıkıp gittiğinden, orada bulunanlar sadece Arutha’nın adamlarıydı.</p>

  <p>Kapıdan en uzak olan köşede, Eliuzun Jimmy beklemekteydi. Bütün gün bir şeyler içine dert olmuştu, ama ne olduğunu bir türlü tam olarak kestiremiyordu. Ama bildiği bir şey vardı: O gece bu odaya giren kendisi olsaydı, deneyimlerle kazandığı ihtiyatı, onu uzaklaşması için uyarırdı. Geceşahinleri’nin ajanının onun kadar uyanık olmadığını ümit etti. Buradaki bir şey yanlıştı işte.</p>

  <p>Jimmy oturduğu yerde arkasına yaslandı ve neyin ters olduğunu merak ederek peynirini kemirdi. Günbatımının üzerinden bir saat geçmesine rağmen hâlâ Geceşahinleri’nden olabilecek birinden eser yoktu. Jimmy orada dosdoğru tapınaktan gelmiş, onu iyi tanıyan birkaç dilencinin onu iyice görmesini sağlamıştı. Krondor’daki herhangi bir kimse onu bulmak istiyorsa, nerede bulunduğuna dair bilgi kolayca ve ucuza satın alınabilirdi.</p>

  <p>Ön kapı açıldı ve içeri yağmurdan ıslanan cüppelerindeki suyu silkeleyen iki adam girdi. İkisi de dövüşçü adamlar, belki de bir tüccarın kervanını koruyarak hatırı sayılır meblağda gümüş kazanmış haydutlara benziyordu. Kıyafetleri aynı türdendi: deri zırh, baldırlarına kadar gelen çizmeler, yan taraflarında enli kılıçlar ve koruyucu cüppelerinin altında sırtlarına atılmış kalkanlar.</p>

  <p>Kara saçlarının arasından ak bir yol geçen, daha uzun boylu adam, bira sipariş etti. Zayıf, sarışın bir adam olan diğeri, odaya göz gezdirdi. Gözlerinin kısılışındaki bir şey Jimmy’yi telaşlandırdı: Adam da handa farklı bir şey olduğunu hissetmişti. Arkadaşına alçak sesle bir şeyler söyledi. Saçlarında ak olan adam başıyla evetledikten sonra barmenin getirdiği biraları aldı. Bakır paralarla ödeme yaptıktan sonra iki adam boş olan yegane masaya, Jimmy’nin oturduğunun yanındakine geçtiler.</p>

  <p>Ak saçlı adam Jimmy’ye dönüp, “Delikanlı, bu han her zaman böyle kasvetli midir?” dedi. Jimmy o an bütün gün onu rahatsız eden şeyin ne olduğunu anladı. Muhafızlar beklerken askerlere özgü alçak sesle konuşma alışkanlıklarına dönmüşlerdi. Odada her zamanki meyhane gürültüsü eksikti.</p>

  <p>Jimmy işaret parmağını dudaklarına tutup, “Şarkıcı yüzünden,” diye fısıldadı. Adam başını çevirip bir an Laurie’yi dinledi. Laurie yetenekli bir icracıydı ve o gün çok çalışmış olmasına rağmen, sesi hâlâ yerli yerindeydi. Şarkısını bitirdiğinde Jimmy bira maşrapasını masaya vurdu ve, “Hey! Ozan, bir daha, bir daha!” diye bağırdı ve Laurie’nin oturduğu kaideden yana bir gümüş metelik fırlattı. Birkaç metelik daha atıldı. Laurie neşeli ve açık saçık bir yeni şarkıya girdiğinde, bara her zamanki konuşma uğultusundan pek de farklı olmayan bir ses yeniden hâkim oldu.</p>

  <p>İki yabancı yeniden sandalyelerine yerleştiler ve ara sıra birbirleriyle konuşarak dinlemeye başladılar. Odanın haleti nahiyesi bekledikleri hale benzemeye başlayınca gözle görülür biçimde rahatlamışlardı. Jimmy bir süre oturup yan masadaki iki adamı izledi. Bu adamlardaki bir şey olması gerektiği gibi değildi; onu daha birkaç saniye önce meyhanedeki yanlış nota gibi rahatsız eden bir şey.</p>

  <p>Kapı tekrar açıldı ve bir adam daha içeri girdi. Onun girmesiyle birlikte Jimmy’nin kafasına dört şey dank etti. Yan masadaki adamlar, rahat görünümlerine rağmen, kılıçlarıyla kalkanlarını el altında tutuyorlardı, onları ellerine almak için bir saniyeden fazlasına ihtiyaçları yoktu. Uzun süren bir kervan yolculuğunun ertesinde paralı askerlerin yapacağı gibi içmiyorlardı; aslına bakılırsa, içkilerine neredeyse hiç dokunulmamıştı. Jimmy’nin karşısında oturan adam bir elini içeri girdiğinden beri cüppesinden çıkarmamıştı. Ama en çok şey anlatan, üç adamın da sol ellerinde, üzerine kazılı, Gülen Jack’in arkadaşından alınan muskaya benzer bir şahin arması işlenmiş, iri, siyah yüzükler takmış olmalarıydı. Jimmy’nin zihni hızla çalışıyordu, zira buna benzer yüzükleri daha önce görmüştü ve ne için kullanıldıklarını biliyordu.</p>

  <p>Jimmy doğaçlama bir hareketle çizmesinden bir parşömen parçası çıkardı. Parşömeni masaya, adamın sağ tarafında epey uzağa koyarak, onu sağ elini açığa çıkarmadan sol eliyle tuhaf bir şekilde uzanmak zorunda bıraktı. Adamın eli parşömene değdiği anda Jimmy kamasını çekti ve adamın eline saplayarak masaya çiviledi. Adam bu ani saldırı karşısında donup kaldı, sonra da hançer tutan diğer eli cüppesinden çıktı. Çocuk hırsız geriye doğru düşerken hançeri Jimmy’ye doğru savurdu. Derken adam acıyı hissetti ve ızdırap içinde haykırdı. Sandalyesine takılıp yuvarlanan Jimmy yere çarparken, “Geceşahinleri!” diye haykırdı.</p>

  <p>Oda bir an hareketle doldu. Lucas’ın ikisi de Batı Ordusu gazileri olan oğulları barın üzerinden sıçrayıp Jimmy’nin yanındaki masada oturan ve ayağa kalkmaya çalışan adamların tepesine indiler. Jimmy kendisini ters dönmüş sandalyenin üzerinde geriye doğru asılı halde buldu ve sakar hareketlerle çekerek doğrultmaya çalıştı. Bulunduğu konumdan, barmenlerin ak saçlı adamla boğuştuğunu görebiliyordu. Öteki sahte paralı asker de sol elini yüzüne yaklaştırmış, yüzüğünü dudaklarına götürmüştü. Jimmy, “Zehir dolu yüzükler! Zehir dolu yüzükleri var!” diye bağırdı.</p>

  <p>Başka muhafızlar, yüzüğünü masaya çivilenmiş elinden çıkarmak için deli gibi uğraşan kukuletalı adamı kıskıvrak yakalamıştı. Bir saniye daha geçtikten sonra, etrafındaki üç adam tarafından sıkı sıkı tutulmuş, yerinden kıpırdayamıyordu.</p>

  <p>Ak saçlı adam barmene doğru bir tekme savurdu, yana yuvarlandı, sıçrayarak doğruldu ve ani hareketi yüzünden gafil avlanan iki adamı devirerek kapıya doğru depar attı. Bir an kapıya giden yol açılırken odayı sandalye ve masaların oluşturduğu yığının üzerinden geçmeye çalışan askerlerin savurduğu küfürler doldurdu. Geceşahini kapıya ve özgürlüğe yaklaşıyordu ki, ince yapılı bir dövüşçü önüne çıktı. Katil kapıya doğru sıçradı. Arutha neredeyse insanüstü bir hızla öne bir adım attı ve ak saçlı adamın kafasına meçinin kabzasıyla vurdu. Sersemleyen adam bir an sendeledi, sonra bayılarak yere yıkıldı.</p>

  <p>Arutha dimdik durup odayı inceledi. Sarışın katil boş bakan gözlerini havaya dikmişti, besbelli ölüydü. Kukuletalı adamın cüppesi geriye savrulmuştu ve elini masaya çivileyen hançer çekilirken yüzü acıdan bembeyazdı. Kendi başına ayağa kalkamayacak kadar güçsüz görünmesine rağmen, üç asker onu tutuyordu. Kama masadan çekildiğinde, bir çığlık atarak bayıldı.</p>

  <p>Jimmy ölü adamın çevresinden dikkatlice dolaştı ve Arutha’nın yanına geldi. Yerdeki adamdan diğer siyah yüzüğü çıkarmakta olan Gardan’a baktıktan sonra Arutha’ya sırıttı. Elini kaldırarak parmaklarıyla ikiye kadar saydı.</p>

  <p>Hâlâ mücadele yüzünden yüzü al al olan Prens gülümseyip başıyla evetledi. Adamlarından hiçbiri yaralı görünmüyordu ve iki katili canlı ele geçirmişti. Gardan’a, “Onları yakından izle ve saraya götürdüğünde tanımadığımız hiç kimsenin onları görmemesini sağla. Etrafta herhangi bir söylenti dolaşmasını istemiyorum. Bu üçünün yokluğu fark edilince, etrafta Ölüm Loncası’ndan başkaları varsa Lucas ile diğerleri zaten yeterince tehlikede olacaklar. Bu birlikten meyhane kapanana kadar işlerin normal görünmesine yetecek kadar adamı geride bırak ve Lucas’a zararı iki katıyla ve teşekkürlerimizle birlikte öde,” dedi. O daha sözlerini bitirmeden Gardan’ın birliği meyhaneye çeki düzen vermeye, kırık masayı alıp geri kalan masaları ötekinin yokluğu hissedilmeyecek şekilde düzenlemeye başlamışlardı bile. “Bu ikisini seçtiğim odalara götürün ve elinizi çabuk tutun. Sorgulamaya bu gece başlayacağız.”</p>

  <p class="ayrac"><img alt="ayrac" src="../Images/ayrac.png" /></p>

  <p>Sarayın uzak bir kanadına çıkan kapının önünü muhafızlar kesmişti. Buradaki odalar nadiren, ikinci dereceden önemli konuklar tarafından kullanılıyordu. Sarayın ana binalarından tek ve kısa bir hol ve tek bir kapı sahanlığından geçilerek ulaşılan bu kanadı yakın bir geçmişte inşa edilmişti. Dış kapı içten sürgüyle kapatılmış, dışına kimsenin, kim olursa olsun, o kapıdan girip çıkmayacağına dair emirlerle donatılmış iki muhafız tarafından tutulmuştu.</p>

  <p>Kanadın içinde dış odalardan hepsi kapatılmıştı. En büyük odanın ortasında, Arutha tutsaklarını incelemekteydi. İki adam da sağlam tahta karyolalara kalın urganlarla bağlanmıştı. Arutha onların intihara kalkışmaları ihtimaline karşılık, işini şansa bırakmıyordu. Rahip Nathan, iki katilin yaralarıyla ilgilenen yardımcılarına nezaret etmekteydi.</p>

  <p>Rahip yardımcılarından biri birden saçında ak bir tutam olan adamın yatağının başından ayrıldı. Yüzünde bariz bir şaşkınlıkla Nathan’a baktı. “Rahip, gelin de bakın.”</p>

  <p>Jimmy ve Laurie de rahip ile Arutha’nın arkasından geldiler. Nathan rahip yardımcısına yanaştı ve herkes aldığı keskin soluğu duydu. “Sung yolu göster bize!” Ak saçlı adamın deri zırhı kesilip çıkarılınca altından üzerinde gümüş bir balık ağı olan, siyah bir tunik çıkmıştı. Nathan öteki esirin cüppesini de çekip aldı. Cüppenin altında, gece karası renkte, onun da kalbinin üzerine gümüş bir ağ işlenmiş, başka bir giysi vardı. Tutsağın eli bandajlanmıştı ve adam kendisine gelmişti. Gözlerinde çıplak bir nefretle Sung rahibine kafa tutarak bakıyordu.</p>

  <p>Nathan Prens’e yana geçmesini işaret etti. “Bu adamlar, herkesi sonunda kendisinde toplayan Ağ Atan kisvesindeki Lims-Kragma’nın armasını taşıyor.”</p>

  <p>Arutha başıyla onayladı. “Bu mantıklı. Geceşahinleri’ne tapınak aracılığıyla ulaşıldığını biliyoruz. Tapınak hiyerarşisi bu işten bihaber dahi olsa, tapınaktan birileri Geceşahinleri’nin işbirlikçisi olmalı. Gel, Nathan, bu diğerini sorgulamamız gerekiyor.” Baygın adamın yatağının başına geldiler. Arutha adama bakarak, “Ölümüme bir fiyat biçen kim?” dedi.</p>

  <p>Nathan baygın olmayan adamla ilgilenmek üzere çağrıldı. “Sen kimsin?” diye sordu Prens diğerine. “Şimdi cevap ver, yoksa çektiğin acı başına geleceklerinin yanında devede kulak kalacak.” Arutha işkence ihtimalinden haz duymuyordu, ama şahsına yapılan saldırıdan kimin sorumlu olduğunu öğrenmek için hiçbir yoldan imtina etmeyecekti. Soru ve tehdit sessizlikle karşılandı.</p>

  <p>Bir an sonra Nathan Arutha’nın yanına döndü. “Ötekisi öldü,” dedi usulca. “Buna dikkatli yaklaşmak zorundayız. O adamın senin kafasına indirdiğin darbeden ölmemesi gerekirdi. Bedene ölüme direnmek yerine onu kabul etme emrini vermenin bir yoluna sahip olabilirler. Güçlü bir adamın bile, yeterince zaman tanınırsa, kendi iradesiyle kendini öldürebileceği söylenir.”</p>

  <p>Arutha Nathan’ın muayene etmekte olduğu adamın alnındaki boncuklanan terleri fark etti. Rahip kaygılı bir ifadeyle, “Ateşi var ve sürekli yükseliyor. Bir açıklama yapmadan önce onu tedavi etmem gerekecek,” dedi. Rahip çabucak iksirini getirdi ve adama askerlerin açık tuttuğu çenesinin içinden, zorla biraz sıvı içirdi. Sonra rahip büyüsünü okumaya başladı. Yataktaki adam hummalı bir şekilde kıvranmaya başladı, yüzü konsantre olmaktan buruşuk bir maskeye dönmüştü. Kollarındaki tendonlar dışarı fırlamıştı ve esaretiyle mücadele ederken boynu sicim gibi damarlardan oluşan bir kütleydi sanki. Aniden kulağa boş gelen bir kahkaha atıp gözlerini kapayarak geriye doğru düştü.</p>

  <p>Nathan adamı muayene etti. “Baygın, Majesteleri.” Rahip, “Ateşin yükselmesini yavaşlattım, ama durdurabileceğimi sanmıyorum. Burada bir büyü faaliyeti söz konusu. Gözlerimizin. önünde eriyip gidiyor. Onda iş başında olan büyü neyse, karşı koymak zaman alacak... zamanım varsa.” Nathan’ın sesinde şüphe vardı. “Ve sanatlarım buna yeterse.”</p>

  <p>Arutha Gardan’a döndü. “Yüzbaşı, en güvendiğin adamlarından on tanesini alıp doğrudan Lims-Kragma tapınağına git. Başrahibe’ye, ona hemen buraya gelmesini buyurduğumu bildir. Onu gerekirse güç kullanarak getir, ama getir.”</p>

  <p>Gardan selam verdi, ama gözlerinde bir şey titreşmişti. Laurie ile Jimmy onun rahibeye kendi salonlarında kafa tutma düşüncesinden pek hoşlanmadığını biliyordu. Yine de sadık yüzbaşı dönüp bir şey söylemeden Prensine itaat etti.</p>

  <p>Arutha hummalı bir ızdırap içinde yatan yaralı adama döndü. Nathan, “Majesteleri, ateş yükseliyor, yavaşça belki, ama yükseliyor,” dedi.</p>

  <p>“Daha ne kadar yaşar?”</p>

  <p>“Hiçbir şey yapamazsak ancak gecenin geri kalanı boyunca.”</p>

  <p>Arutha öfkeyle yumruk yaptığı sağ elini sol elinin ayasına vurdu. Şafağa altı saatten az kalmıştı. Şahsına yapılan saldırının nedenini öğrenmek için altı saatten az zaman. Ve bu adam ölürse, başladıkları noktaya dönmüş olacaklardı, hatta daha kötü bir noktaya, çünkü tanımadığı düşmanının başka bir tuzağa düşme ihtimali düşüktü.</p>

  <p>Laurie usulca, “Yapabileceğin başka bir şey yok mu?" diye sordu.</p>

  <p>Nathan düşündü. “Belki...” Hasta adamın yanından uzaklaştı ve yardımcılarına yataktan öteye gitmelerini işaret etti. Bir el hareketiyle, içlerinden birine rahip büyülerinin bulunduğu büyük bir kitabı getirmelerini işaret etti.</p>

  <p>Nathan yardımcılarına birtakım talimatlar verdi; ayini ve ayinde kendilerinin rolünü bilen rahip yardımcıları, çabucak dediğini yaptılar. Yere tebeşirle, yatağın merkezinde olduğu bir pentagram çizildi ve sınırının içine pek çok runik simgeler konduruldu. İşlerini bitirdiklerinde, odadaki herkes yerdeki tebeşir işaretlerinin kapsamı içinde kalmıştı. Simgenin tüm köşelerine yanan bir mum yerleştirildi ve altıncı bir mum, durmuş kitabı incelemekte olan Nathan’a verildi. Nathan ışığı girift bir desende sallayarak odada rahip olmayanlarca bilinmeyen bir dilde yüksek sesle bir şeyler okumaya başladı. Yardımcıları sessizce bir kenarda duruyor, okuma sırasında yer yer bir ağızdan karşılık veriyordu. Diğerleri havanın tuhaf bir biçimde durgunlaştığını hissettiler ve son heceler zikredilirken ölüm döşeğindeki adam alçak, merhamet uyandıran bir sesle inledi.</p>

  <p>Nathan kitapı çarparak kapadı. “Benim iznim olmadan pentagramın sınırlarından ancak bizzat tanrıların bir vasıtası kadar güçlü biri geçebilir. Herhangi bir karanlık bir fail tarafından gönderilen hiçbir ruh, iblis ya da varlık artık bizi rahatsız edemez.”</p>

  <p>Nathan bundan sonra herkese pentagramın dışında durmalarını söyledi, kitabı yeniden açtı ve başka bir büyü okumaya başladı. Sözcükler tıknaz rahibin ağzından çabucak dökülüyordu. Büyüyü tamamladı ve yatağın üzerindeki adama işaret etti. Arutha hasta adama baktı, ama bir şey göremedi, derken Laurie’yle konuşmak üzere döndüğünde, bir değişiklik fark etti. Adamı gözucuyla gören Arutha, etrafında, pentagramı dolduran ve doğrudan bakıldığında görülemeyen, hafif bir ışık halesi gördü. Rengi hafif, süt beyazı kuvarstı. Arutha, “Nedir bu?” diye sordu.</p>

  <p>Nathan yüzünü Arutha’ya çevirdi. "Zamandaki geçişini yavaşlattım, Majesteleri. Onun için artık bir saat bir ana denk geliyor. Büyünün etkisi ancak şafağa kadar sürecek, ama onun için yalnızca bir çeyrek saat geçmiş olacak. Bu sayede zaman kazandık. Şansımız yaver giderse, artık öğlene kadar sağ kalabilir.”</p>

  <p>“Onunla konuşabilir miyiz?”</p>

  <p>“Hayır, zira sesimiz ona arıların vızıltısı gibi gelir. Ama gerekirse, büyüyü kaldırabilirim.”</p>

  <p>Arutha ağır ağır kıvranan, hummalı adama baktı. Eli yatağın bir santim üzerinde, havada asılı gibi duruyordu. “O zaman,” dedi Prens sabırsızlıkla, “Lims-Kragma Başrahibesi’nin keyfini beklememiz gerekiyor.”</p>

  <p>Çok beklemediler; Başrahibe’nin tavırlarından da pek mutlu olmadığı anlaşılıyordu. Dışarıda bir hareketlilik oldu ve Arutha kapıya doğru seğirtti. Orada Gardan’ı siyah cüppe giymiş bir kadınla birlikte bekler halde buldu. Kadının yüzü kalın, tül gibi, siyah bir peçenin ardına gizlenmişti, ama başı Prens’e dönüktü.</p>

  <p>Arutha’ya doğru bir parmak uzandı ve derin, kulağa hoş gelen bir kadın sesi, “Neden buraya gelmem emredildi, Krallık Prensi?” dedi.</p>

  <p>Arutha manzarayı sindirirken bu soruyu duymazdan geldi. Gardan’ın arkasında, mızraklarını göğüslerinin önünde tutmuş, Lims-Kragma’nın siyah ve gümüş rengi yeleklerini giymiş bir grup azimli tapınak muhafızının yolunu kesen Muhafızlardan bir dörtlü vardı. “Neler oluyor, Yüzbaşı?”</p>

  <p>Gardan, “Leydi muhafızlarını içeri getirmek istiyor, ben de buna izin vermedim,” dedi.</p>

  <p>Rahibe sesinde buz gibi bir öfkeyle, “Söylediğiniz gibi geldim, ruhban sınıfının dünyevi otoriteyi hiçbir zaman tanımamış olmasına rağmen. Ama bir tutsak olarak gelmeyeceğim, sizin için bile olsa, Krondor Prensi,” dedi.</p>

  <p>Arutha, “İki muhafız içeri girebilir, ama tutsaktan uzak duracaklar. Hanımefendi, siz de işbirliği yapacak ve içeri gireceksiniz, şimdi.” Arutha’nın ses tonu, haleti ruhiyesi konusunda herhangi bir şüpheye mahal vermeyecek cinstendi. Başrahibe kudretli bir mezhebin yöneticisi olabilirdi, ama karşısındaki kişi, Kral hariç Krallıkta sözü en çok geçen adam, son derece önemli bir konuda işine karışılmasına tahammül göstermeyecek biriydi. En öndeki muhafızlardan ikisine başıyla işaret verdi ve adamlar içeri girdiler. Kapı arkalarından kapandı ve iki muhafız Gardan tarafından yana götürüldüler. Dışarıda, saray muhafızları geriye kalan tapınak muhafızlarından ve kemerlerinde taşıdıkları hain kıvrık kılıçlardan gözlerini bir an olsun ayırmıyorlardı.</p>

  <p>Rahip Nathan Başrahibe’ye kaskatı bir selam verdi; iki mezhep birbirinden pek haz etmezdi. Başrahibe rahibin varlığını görmezden gelmeyi tercih etti.</p>

  <p>Yerdeki pentagramı görür görmez söylediği ilk şey, “Ötedünyadan bir müdahale olmasından mı korkuyorsunuz?” oldu. Ses tonu aniden analitik ve sert bir hal almıştı.</p>

  <p>Yanıt veren Nathan oldu. “Leydi, emin olmadığımız pek çok şey var, ama ister fiziksel olsun, ister ruhsal, her türlü kaynaktan gelebilecek engelleri önlemeye çalışıyoruz.”</p>

  <p>Başrahibe onun sözlerini duyduğunu gösteren bir harekette bulunmadı, ama biri ölü, diğeri yaralı olan iki adama yaklaşabildiği kadar yaklaştı. Siyah tunikleri görünce bir an adımını şaşırdı ve Arutha’ya baktı. Arutha peçenin ardından kadının üzerindeki hain bakışlarını hissedebiliyordu. “Bu adamlar benim mezhebime mensup. Nasıl oldu da burada yatıyorlar?”</p>

  <p>Arutha’nın yüzü kontrollü bir öfke maskesiydi. “Hanımefendi, bu soruya yanıt vermek için buraya getirildiniz. Bu ikisini tanıyor musunuz?”</p>

  <p>Başrahibe adamların yüzlerini inceledi. “Bunu tanımıyorum,” dedi saçında ak bir tutam olan ölü adamı işaret ederek. “Ama diğeri tapınağımın rahiplerinden biri; adı Morgan, Yabon’daki tapınaktan aramıza yeni katıldı.” Bir an bir şey düşünerek durdu. “Gümüş Ağ Tarikatı biraderlerinin armasını taşıyor.” Başını çevirerek bir kez daha Arutha’yla yüz yüze geldi. “Onlar inancımızın askeri koludur, Rillanon’daki Büyük Usta’larının yönetimindedirler. O da tarikatinin uygulamaları konusunda Anaerkimiz dışında hiç kimseye hesap vermez.” Yine durakladı. “Ona da nadiren hesap verir.” Başkası herhangi bir yorum yapamadan devam etti. “Benim anlamadığım şey, nasıl oldu da benim tapınağımın rahiplerinden biri onların armasını giydi? O tarikatin, kendisini bir rahip olarak gösteren bir üyesi mi? Savaşçı rolü oynayan bir rahip mi? Yoksa ne rahip ne de savaşçı, ikisinde de sahtekar mı? Bu üç olasılığın üçü de yasaktır ve Lims-Kragma’nın öfkesini çekme tehlikesi vardır. Burada bulunma nedeni nedir?”</p>

  <p>Arutha, “Hanımefendi, söyledikleriniz doğruysa” -rahibe muhtemel bir yalan iması karşısında gerildi- “olanlar beni olduğu kadar tapınağınızı da ilgilendiriyor. Jimmy, Geceşahinleri hakkında bildiklerini anlat,” dedi.</p>

  <p>Ölüm Tanrıçası’nın Başrahibesi’nin dikkatli bakışları altında rahatsız olduğu her halinden belli olan Jimmy, hızlı hızlı konuştu ve öyküyü her zamanki süslemelerinden feragat ederek anlattı. Bitirdiğinde Başrahibe, “Majesteleri, söylediğiniz tanrıçamız nezdinde rezil bir fiil,” dedi. Sesi soğuk bir öfkeyi yansıtıyordu. “Geçmiş zamanlarda, inanç sahibi olan bazıları kurban vermeye kalkmıştı, ama bu uygulamalar uzun zaman önce terk edildi. Ölüm sabırlı bir tanrıçadır; herkes zamanı gelince ona gelecektir. Kara cinayetlere ihtiyacımız yok. Bu adamla konuşmak istiyorum.” Tutsağı işaret etti.</p>

  <p>Arutha tereddüt etti ve Rahip Nathan’ın da başını hafifçe iki yana salladığını fark etti. “Üzerinde fazladan bir baskı olmadan da zaten ölmesine saatler kaldı. Sorgulama şiddetli bir hal alırsa, biz daha o kara suların derinliklerine inemeden can verir.”</p>

  <p>Başrahibe, “Niye kaygılanıyorsun ki, rahip? Can da verse, hâlâ benim tebaamdır. Ben Lims-Kragma’nın fani eliyim. Onun zeametinde yaşayan hiçbir insanın elde edemeyeceği gerçeklere ulaşabilirim.”</p>

  <p>Rahip Nathan onun önünde eğildi. “Ölümün hükümranlığında, siz en yücesiniz.” Arutha’ya, “Biraderlerim ve ben çekilebilir miyiz, Majesteleri? Mezhebim bu uygulamaları nahoş bulur,” dedi.</p>

  <p>Prens başıyla onayladı ve Başrahibe, “Gitmeden önce ona ettiğiniz yavaşlık duasını kaldır. Benim yerime sen yaparsan daha az zorluk çıkar,” dedi.</p>

  <p>Nathan bunu çabucak yaptı ve yataktaki adam hummalı bir şekilde inlemeye başladı. Sung rahibi ile yardımcıları odadan alelacele ayrıldılar ve onlar gittiklerinde Başrahibe, “Bu pentagram dış güçlerin bu eyleme engel olmasını önlemeye yardımcı olacaktır. Bu son derece kutsal bir ayindir, zira sonucu ne olursa olsun, tanrıçamız mutlaka bu adamı yanına alacaktır,” dedi.</p>

  <p>Arutha ile diğerleri pentagramın dışında beklemeye başladılar ve rahibe, “Yalnızca ben izin verdiğimde konuşun ve mumların yanıp bitmediğinden emin olun, yoksa serbest kalabilecek güçleri... azletmek sıkıntı verici olabilir,” dedi. Başrahibe siyah peçesini kaldırdı ve Arutha onun görünüşü karşısında sersemledi. Genç ve son derece güzel bir kızdan az hallice görünüyordu; gözleri mavi, teni, şafak pembesi rengindeydi. Kaşlarından anlaşıldığı kadarıyla saçları en açık altın tonunda olacaktı. Ellerini başının üzerine kaldırıp dua etmeye başladı. Sesi yumuşak, tınılıydı, ama sözcükler yabancı ve korku vericiydi.</p>

  <p>Başrahibe okumaya devam ederken yataktaki adam kıvranıyordu. Birden gözleri açıldı ve yukarıya baktı. Şiddetle sarsılmaya, onu zapteden bağları zorlamaya başladı. Rahatladı, sonra dönüp Başrahibe’ye baktı. Yüzünden ırak bir bakış geçti ve gözleri sırasıyla odaklanıp odağını yitirmeye başlar gibi oldu. Bir an sonra dudaklarında yabancı, sinsi bir gülümseme, yüzünde alaycı bir zalimlik ifadesi belirdi. Ağzı açıldı ve çıkan ses derin ve boğuktu. “Ne türlü bir hizmet istiyorsun hanımım?”</p>

  <p>Tavrında ters bir şey varmış gibi, Başrahibe’nin kaşları hafifçe çatıldı, ama rahibe duruşunu bozmadı ve buyurgan bir tonla, “Gümüş Ağ Tarikatı’nın cüppesini giymişsin, yine de tapınakta çalışıyorsun. Bu sahtekarlığı açıkla,” dedi.</p>

  <p>Adam güldü, azalarak kaybolan, cırtlak bir kıkırdamaydı. “Ben hizmet edenim.”</p>

  <p>Başrahibe durdu, çünkü yanıt hoşuna gitmemişti. “Yanıt ver o zaman, hizmet ettiğin kimdir?”</p>

  <p>Bir kahkaha daha geldi ve adamın gövdesi bir kez daha kasılarak onu tutan ipleri gerdi. Alnında boncuk boncuk terler peydah oldu ve iplere abanırken kollarındaki kaslar yol yol oldu. Sonra gevşedi ve yeniden güldü. “Ben yakalananım.”</p>

  <p>“Kime hizmet ediyorsun?”</p>

  <p>“Ben balık olanım. Ben bir ağın içindeyim.” Bir kez daha deli kahkaha ve kasılmayı, andıran iplere abanma. Adam kendisini zorlarken terler yüzünden oluk oluk akıyordu. Bir çığlık atarak iplerine tekrar tekrar asıldı. Adam sarf ettiği çabadan kendi kemiklerini kıracakmış gibi görünüyordu ki, “Murmandamus! Kuluna yardım et!” diye çığlık attı.</p>

  <p>Bilinmeyen bir yerden gelen bir rüzgar odada eserken mumlardan biri aniden söndü. Adam buna bedenini yalnızca başı ve ayakları yatağa değecek şekilde bir kemer halinde büken tek bir kasılmayla karşılık verdi. Aniden yatağa yığılıp kaldı. Başrahibe bir adım geriledi, sonra da adama bakmak üzere odayı aştı. Usulca, “Öldü. Mumu yeniden yakın,” dedi.</p>

  <p>Arutha işaret etti ve muhafızlardan biri bir çırayla başka bir mumdan ateş alıp sönmüş olanı yaktı. Rahibe başka bir büyü okumaya başladı. İlki hafif rahatsızlık vericiyken, bu ikincisi bir dehşet duygusu, yitik ve donuk bir sefalet ülkesinin en uzak yerinden gelen bir ürperti taşıyordu. Ne teselli, ne de umudu olmayanların haykırışlarının yankısını içinde barındırıyordu. Yine de içinde başka bir nitelik de vardı; tüm yükleri bir kenara koyup dinlenmenin her nedense harika bir şey olacağına dair güçlü ve çekici, neredeyse ayartıcı bir his. Büyü devam ederken kötü önseziler arttı ve bekleyenler Başrahibe’nin büyü okuyan sesinden uzaklara kaçma dürtüsüyle savaştılar.</p>

  <p>Büyü aniden sona erdi ve oda bir mezar kadar sessizleşti. Başrahibe Kralın Lisanı’nda konuştu. “Bedenen bizimle birlikte olan, ancak artık hanımımız, Lims-Kragma’nın iradesine tabi olan sen, duy sesimi. Ölüm Leydimiz her şeye sonunda nasıl buyurursa, şimdi onun adıyla buyuruyorum sana. Geri dön!”</p>

  <p>Yataktaki şekil kımıldandı, ama tekrar hareketsiz kaldı. Başrahibe, “Geri dön!” diye, bağırdı ve şekil yine kımıldandı. Ölü adamın başı ani bir hareketle havaya kalktı ve gözleri açıldı. Odaya göz gezdiriyor gibiydi, ama gözleri, açık olmalarına rağmen, yalnızca akları görünecek şekilde havaya dikilmişti. Yine de cesedin hâlâ görebildiğine dair bir his vardı, zira kafası, Başrahibe’ye bakıyormuş hissi veren bir şekilde durdu. Ağzı açıldı ve içinden uzaklardan gelen, boğuk bir kahkaha döküldü.</p>

  <p>Başrahibe öne çıktı. “Sessiz ol!”</p>

  <p>Ölü adam sessizleşti, ama sonra yüzünde bir sırıtış, yavaş yavaş genişleyen, korkunç ve kötücül bir ifade peydah oldu. Yüzü seğirmeye, bir tür tuhaf felce uğramışçasına oynamaya başladı. Adamın teni ürperdi, sonra ısıtılmış balmumu gibi kendini bıraktı. Teninin renginde hafif bir değişiklik oldu; cildi daha açık, neredeyse beyaz bir tona büründü. Alnı daha yüksek, çenesi daha biçimli, burnu daha kemerli ve kulakları sivri bir hal aldı. Saçları siyaha döndü. Birkaç saniye içinde, sorgulamakta oldukları adam gitmiş, yerini artık insan olmayan bir biçim almıştı.</p>

  <p>Laurie usulca konuştu. “Tanrılar adına! Bir Kara Yol Kardeşi!”</p>

  <p>Jimmy huzursuzca ağırlığını bir ayağından diğerine kaydırdı. “Morgan Biraderiniz Yabon şehrinin çok daha kuzeyinden gelmiş, leydim,” diye fısıldadı. Sesinde şakacılık değil, sadece korku vardı.</p>

  <p>Bilinmeyen bir yerden esen yel bir kez daha geldi ve Başrahibe Arutha’ya döndü. Gözleri korkudan faltaşı gibi açılmıştı ve konuşuyormuş gibi görünüyor, ancak kimse söylediği sözleri duyamıyordu.</p>

  <p>Elflerin nefret duydukları kara kuzenlerinden biri olan yataktaki yaratık manyakça bir coşkuyla çığlık attı. Ani ve hayret verici bir güç gösterisiyle moredhel kollarından önce birini, sonra diğerini iplerinden kurtardı. Muhafızlar daha bir tepki veremeden bacaklarını tutan iplerden de kurtuldu, Ölü yaratık bir anda ayağa fırlamış, Başrahibe’ye doğru atlıyordu.</p>

  <p>Kadın şaşmaz bir şekilde duruyor, etrafa bir erk hissi yayıyordu. Elini yaratığa doğrulttu. “Dur!” Moredhel ona itaat etti. “Hanımımın gücü adına, çağırılan sana itaat etmeni buyuruyorum. Onun hükümranlığında yaşıyorsun ve onun yasalarına ve onun rahiplerine tabisin. Onun gücü adına geri çekilmeni emrediyorum sana!”</p>

  <p>Moredhel bir an kararsız kaldı, sonra ürkütücü bir hızla uzandı ve bir eliyle Başrahibe’nin gırtlağına yapıştı. O boğuk, uzaktan gelirmiş gibi sesiyle, “Kulumu rahatsız etmeyin, leydi. Hanımınızı bu kadar çok seviyorsanız, o zaman ona gidin!” diye çığlık attı.</p>

  <p>Başrahibe yaratığın bileğini kavradı ve yaratığın kolu boyunca mavi alevler sıçrayarak yaşam buldu. Yaratık acı dolu bir haykırışla kadını ağırlıksızmışçasına havaya kaldırdı ve onu Arutha’nın yanındaki duvara çarptı; duvara çakılan başrahibe yere kaydı.</p>

  <p>Yaratık başka bir gümbürtülü kahkaha böğürtüsüyle Arutha’ya döndü. “Şimdi, Batının Lordu, karşılaştık ve zamanın geldi!”</p>

  <p>Moredhel bir an ayaklarının üzerinde sarsıldıktan sonra Arutha’ya doğru bir adım attı. Tapınak muhafızları Gardan’ın adamlarından bir an önce kendilerine geldiler. Siyah ve gümüş renklere bürünmüş iki muhafız öne sıçradı; biri yaklaşan moredhel ile baygın rahibenin arasına geçti, diğeri de yaratığa saldırdı. Arutha’nın askerleri yaratığın Arutha’ya ulaşmasını önlemekte ancak bir adım geri kalmışlardı. Laurie sıçrayıp kapıya vararak dışarıdaki muhafızlara seslendi.</p>

  <p>Tapınak muhafızı eğri kılıcını moredhele sapladı. Yaratık yüzünde korkunç bir coşku ifadesiyle gülümserken görmeyen gözleri genişleyerek kırmızı gözpınarları ortaya serildi. Bir anda yaratığın kolları öne atılarak muhafızın gırtlağına sarılmıştı. Bir bükme hareketiyle muhafızın boynunu kırdı ve adamı yana fırlattı. Arutha’nın muhafızlarından yaratığa ilk ulaşanı, yan taraftan, sırtında kanlı bir yarık açan bir darbe indirdi. Yaratık elinin tersiyle bir tokat aşkederek muhafızı yere yıktı. Aşağı uzanıp kendi göğsünden eğri kılıcı çekti ve bir hırlamayla yana attı. Öteye dönerken Gardan aşağıdan ve arkadan vurdu. Dev yüzbaşı yaratığı güçlü kollarıyla sararak ayaklarını yerden kesti. Yaratığın pençeleri Gardan’ın kollarını yarıyordu, ama Gardan hâlâ onu havada tutuyor, Arutha’ya doğru ilerlemesini engelliyordu. Derken yaratık geriye doğru bir tekme atınca topukları Gardan’ın bacaklarına çarptı ve ikisi de yere kapaklandı. Yaratık ayağa kalktı. Gardan ona yeniden ulaşmaya çalışırken düşmüş tapınak muhafızının bedenine basıp tökezledi.</p>

  <p>Laurie iç taraftaki sürgüyü yana çekince kapı savrularak açıldı ve saray ile tapınak muhafızları ozanın yanından koşarak geçtiler. Yaratık Arutha’dan bir kılıç boyu uzaklıktaydı ki, ilk muhafız, bir saniye sonra da iki muhafız daha yaratığa arkadan saldırdı. Tapınak muhafızları tek kalmış arkadaşlarına katılarak baygın Başrahibe’nin çevresinde bir koruma çemberi oluşturdular. Arutha’nın muhafızları moredhele yapılan saldırıya katıldılar. Gardan düştüğü yerden kalktı ve Arutha’nın yanına koştu. “Siz gidin, Majesteleri. Biz onu sayıca üstünlüğümüz sayesinde burada tutabiliriz.”</p>

  <p>Kılıcını hazırda tutan Arutha, “Ne kadar süreyle, Gardan? Zaten ölü olan bir yaratığı nasıl durdurabilirsin ki?” dedi.</p>

  <p>Eliuzun Jimmy Arutha’nın yanından geri geri uzaklaşarak kapıya yanaştı. Gözlerini kıvranan cesetlerin oluşturduğu düğümden alamıyordu. Muhafızlar kılıçlarının kabzaları ve yumruklarıyla yaratığı dövüyor ve sopalayarak ona boyun eğdirmeye çalışıyorlardı. Yaratığın pençeleri tekrar tekrar tenleri tırmalarken eller ve yüzler yapışkan bir kırmızılığa bürünmüştü.</p>

  <p>Laurie arbedenin etrafından dolanarak hançer gibi tuttuğu kılıcıyla bir açıklık aradı. Hırsız kapıya doğru fırlarken Jimmy’yi görünce, “Arutha! Jimmy alışılmadık bir sağduyu sergiliyor. Git buradan,” diye seslendi. Sonra kılıcıyla hamle etti ve karmakarışık bedenler yığınının içinden pes, tüyler ürpertici bir inleme duyuldu.</p>

  <p>Arutha kararsızlığın pençesinde kalmıştı. Yığın santim santim ona yaklaşıyor gibiydi, sanki muhafızların ağırlığı ancak yaratığın ilerlemesini yavaşlatmaya yarıyordu. Yaratığın sesi odada çınladı. “İstersen kaç, Batının Lordu, ama asla kullarımdan saklanacak bir yer bulamayacaksın.” Fazladan bir güç bulmuş gibi moredhel gövdesini havaya kaldırdı ve muhafızları sağa sola fırlattı. Muhafızlar Başrahibe’nin önünde ayakta duranlara çarptılar ve bir an yaratık dik durabildi. Artık kanla kaplı yüzü kanayan yaralardan bir maskeydi. Bir yanağından yırtılan eti sarkıyor, moredhelin yüzünü sabit bir meşum gülümsemeye dönüştürüyordu. Muhafızlardan biri ayağa kalkıp bir kılıç darbesiyle yaratığın sağ kolunu parçalamayı başardı. Yaratık döndü ve elinin tek bir tarama hareketiyle adamın gırtlağını yırttı. İşe yaramaz durumdaki sağ kolu yan tarafından sarkan moredhel gevşek, lastik gibi dudaklarının arasından konuştu; sesi kabarcıklanan, ıslak bir gürültüydü sanki. “Ben ölümle beslenirim! Gelin! Sizinkiyle de besleneyim!”</p>

  <p>İki asker arka taraftan moredhelin üzerine atlayarak onu bir kez daha yere, Arutha’nın önüne yıktılar. Yaratık muhafızlara kulak asmadan yeri tırnaklarıyla kazıyarak ve sağlam kolunu parmaklarını bir pençe gibi büküp uzatarak Prens’e yaklaştı. Üzerine daha başka muhafızlar bindi ve Arutha öne atılarak kılıcını yaratığın omzundan sırtına doğru iyice derine sapladı. İğrenç şekil kısa bir an titredi, sonra da öne doğru hareketine devam etti.</p>

  <p>Dev, tiksindirici bir yengeç gibi, bedenler yığını santim santim Prens’e doğru yaklaşıyordu. Muhafızların etkinliği arttı, yaratığı liflerine ayırarak Arutha’yı ondan koruyabileceklermiş gibi. Arutha geriye doğru bir adım attı; kaçma konusundaki gönülsüzlüğü yavaş yavaş moredhelin durdurulmayı reddedişiyle dengeleniyordu. Bir haykırışla askerlerden biri yana savruldu ve başı yere duyulabilir bir çatırtıyla vurarak tüm ağırlığıyla çarptı. Başka biri, “Majesteleri, gücü giderek artıyor!” diye bağırdı. Bir üçüncüsü zıvanadan çıkmış yaratığın bir gözünü çıkarmasıyla çığlık attı. Yaratık muazzam bir kabarmayla geriye kalan askerleri de fırlatıp attığında Arutha’yla arasında kimse kalmadı.</p>

  <p>Laurie Arutha’yı sol kolundan çekiştirerek Prens’i ağır ağır kapıya doğru yönlendirdi. Gözlerini ayaklarının üzerinde sağa sola yalpalayan tiksinti verici yaratıktan bir an olsun ayırmadan yan yan yürüyorlardı. Yaratığın görmeyen gözleri iki adamı izliyor, tanınmaz haldeki pelte gibi bir kırmızı maskeye dönmüş yüzünden öfkeyle bakıyordu. Başrahibe’nin muhafızları yaratığa arkadan hücum ettiler ve moredhel bakmadan sağ eliyle arkaya doğru bir hamle yaparak adamın kafatasını kırdı.</p>

  <p>Laurie, “Kolunu yeniden kullanabilir hale geldi! Kendi kendini iyileştiriyor!” diye haykırdı. Yaratık bir sıçrayışta yanlarındaydı. Arutha aniden birinin kendisini yana çektiğini ve yere indiğini hissetti. Arutha bir görüntüler karmaşası içinde Laurie’nin Arutha’nın kafasını omuzlarından ayıracak darbeden kaçındığını gördü. Arutha yuvarlandı ve Eliuzun Jimmy’nin yanında ayağa kalktı. Çocuk onu yere yıkarak zarar görmesini önlemişti. Jimmy’nin arkasında Arutha Rahip Nathan’ı görebiliyordu.</p>

  <p>Boğa enseli rahip sol elini ayası dışarı bakacak şekilde kaldırarak canavara yaklaştı. Yaratık her nasılsa rahibin yaklaştığını hissetmişti, zira dikkatini Arutha’dan alıp Nathan’a doğru döndü.</p>

  <p>Nathan’ın elinin ortasında bir ışık belirerek önce için için yanmaya, sonra yerinde kalakalmış moredhelin üzerine keskin beyaz şavkını saçarak parlamaya başladı. Yaratığın yırtık dudaklarından boğuk bir inilti döküldü. Sonra Nathan büyü okumaya başladı.</p>

  <p>Moredhel tiz bir çığlık attı ve görmeyen gözlerini Nathan’ın gizemli ışığından kaçırarak gerilemeye başladı. Boğuk ve fokurdayan sesi kulaklardaydı. “Yakıyor... yakıyor!” Tıknaz din adamı öne doğru bir adım atarak yaratığı sendeleyerek gerilemeye zorladı. Yaratık fani olan hiçbir şeye benzemiyordu, yüz yarasından koyu, neredeyse pıhtılaşmış kanı akıyor, gövdesinden iri et ve giysi parçaları sallanıyordu. Daha da çömeldi ve, “Yanıyorum!” diye bağırdı. Muhafızlar can havliyle etrafa bakınarak her yanda hissedilen adsız dehşetin kaynağını aradılar.</p>

  <p>Yaratık aniden yeni bir güç bulmuş gibi doğruldu. Sağ eli aniden uzanarak yanan ışığın kaynağını, Nathan’ın sol elini kavradı. Parmaklarla pençeyi andıran başka parmaklar birbirine geçti ve yaratığın eli bir tutuşma sesiyle birlikte tütmeye başladı. Moredhel din adamına bir darbe indirmek üzere sol elini geri çekti, ama ona vurmak üzere düzeldiğinde, Nathan odadaki diğerlerinin bilmediği bir sözcüğü haykırdı ve yaratık sendeleyerek inledi. Nathan’ın sesi çınlayarak odayı mistik dua ve kutsal büyü sesleriyle doldurdu. Yaratık bir an dondu, sonra yerinde titredi. Nathan büyüsünü hızlandırdı ve yaratık sert bir darbe almışçasına sersemledi ve bedeninden duman çıkmaya başladı. Nathan saflık tanrıçası, Beyaz Sung’n erkini çağırırken sesi boğuktu ve zorla çıkıyor gibiydi. Çok uzaktan gelirmiş gibi olan yüksek bir inleme moredhelin ağzından döküldü ve yaratık tekrar titredi. Bu mistik savaşın içinde kilitlenip kalan Nathan büyük bir ağırlığı yüklenmeye çalışırmış gibi omuzlarını kaldırdı ve moredhel dizlerinin üzerine çöktü. Nathan’ın sesi tekdüze bir tonda duyulmaya devam ederken, sağ eli arkaya doğru kıvrıldı. Rahibin alnından ter damlaları boncuk boncuk dökülüyordu ve boynundaki damarlar dışarı fırlamıştı. Yaratığın harap derisinde ve ortaya serilmiş kaslarında kabarcıklar oluştu ve yaratık bir feryat kopardı. Odayı bir cızırtı ve yanan et kokusu doldurdu. Yaratığın gövdesinden koyu, yağlı dumanlar yükseldi ve muhafızlardan biri başını öte yana çevirip kustu. Bu yaratığa iradesini zorla kabul ettirirken Nathan’ın gözleri irileşti. Yavaşça sağa sola sallanıyorlar, yaratığın teni Nathan’ın büyüsü yüzünden kararıp kuruyarak çatlıyordu. Moredhel rahibin kavrayışındaki güç karşısında arkaya doğru eğildi ve aniden kararan bedeninin üzerine mavi enerji aktı. Nathan kavrayışını gevşetti ve yaratık gözlerinden, ağzından ve kulaklarından alevler fışkırarak yana devrildi. Çok geçmeden alevler bedeni sardı ve hızla kül ederek odayı fena, yağlı bir kokuyla doldurdu.</p>

  <p>Nathan yavaşça Arutha’ya döndü ve Prens karşısında bir anda yaşlanmış bir adam gördü. Din adamının gözleri irileşmişti ve yüzünden ter boşanıyordu. Çatlak bir sesle, “Majesteleri, oldu,” dedi. Nathan Prens’e doğru önce bir, sonra iki adım attı ve zayıfça gülümsedi. Sonra öne doğru düştü ve yere çarpmadan Arutha tarafından yakalandı.</p>

  <p class="ayrac"><img alt="ayrac" src="../Images/ayrac.png" /></p>
</body>
</html>
