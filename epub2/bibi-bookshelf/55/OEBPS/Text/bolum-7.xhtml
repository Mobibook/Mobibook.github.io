<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/era.css" rel="stylesheet" type="text/css" />
</head>

<body>
  <p class="bolum_no">-7-</p>

  <p class="baslik">NİKAH</p>

  <p>&nbsp;</p>

  <p>Jimmy büyük salonu arşınlıyordu.</p>

  <p>Prens’in taht odası hazırlatmaktaydı ve toprak beylerinin geri kalanı son dakika rötuşları uygulanırken içoğlanlarıyla kapıcıların faaliyetlerine gözetmenlik etmekle meşguldüler. Herkesin aklı bir saatten az bir süre içinde gerçekleşecek olan törendeydi. Jimmy görevlerinden azat edilmesinin bedelinin yapacak hiçbir şeyi olmaması anlamına geldiğini keşfetti ve Arutha kesinlikle o sıralarda ayak altında dolaşmasını istemeyeceğinden, kendi kendini oyalamaya terk edildi.</p>

  <p>Jimmy tüm o heyecanın arasında pek az kişinin Prens’in geçmişte karşı karşıya kaldığı tehlikeleri aklında tuttuğu duygusunu bir türlü üzerinden atamıyordu. Söğütler Evi’nde bulunan dehşetler düğün çiçekleriyle şölen flamalarının ardında gizlenmişti.</p>

  <p>Jimmy Toprak Beyi Jerome’un attığı kara, yan bakışı fark etti ve sinirlenerek yaşça büyük çocuğa doğru tehditkar bir adım attı. Koca bir düğün çelengi taşımakta olan Toprak Beyi Locklear, -çelengi dikkatle inceleyen bir Tsuranili muhafızın yanından geçti. Tüm toprak beyleri arasında, Jimmy’ye en ufak dostluk belirtisi gösteren bir tek Locky vardı. Geri kalanlar ya ilgisiz ya da düpedüz düşmandı. Hep en önemsiz konularda gevezelik etme alışkanlığında olmasına rağmen, Jimmy kendisinden küçük olan çocuğu seviyordu. O en küçük çocuk, diye düşünüyordu Jimmy, annesinin kuzusu. Sokaklarda beş dakika hayatta kalamazdı. Yine de Jimmy’nin can sıkıcı bir güruh addettiği diğerlerinden bir gömlek üstündü. Jimmy’nin onlardan aldığı yegane keyif, acınası çokbilmiş halleriydi. Yo, Arutha ile arkadaşları; müstehcen şakalar, hizmetçi kızlardan biri ya da diğeri hakkında açık saçık spekülasyonlar yapan ve ufak entrikalar çeviren toprak beylerinden çok daha ilginç tiplerdi. Jimmy Locky’ye el salladı ve başka bir kapıya yöneldi.</p>

  <p>Kapıcılardan biri o anda çıkmakta olduğundan kapıdan geçmek için bekledi. Adamın yükünden ufak bir çiçek demeti düştü. Jimmy onu almak için eğildi. Demeti kapıcıya verirken kafasında aniden bir şimşek çaktı. Tomurcuklar, beyaz krizantemler, hafif amber bir ışıkla parlıyordu.</p>

  <p>Jimmy omzunun ardından yukarı baktı. Dört kat yukarıda, odanın yüksek kemerli tavanı, geniş, vitraylı pencerelerle bölünmüştü; güneş panellerin tam arkasında olmadıkça renkleri ayırt edilemiyordu. ‘Bir şey olması gerektiği gibi değil’ yumrusu kaşınmakta olduğundan Jimmy pencereleri inceledi. Derken anladı. Her bir pencerede, en çok bir buçuk iki metre derinliğinde, sessiz bir katilin rahatça saklanabileceği genişlikte bir kubbe girintisi vardı. Ama insan oraya nasıl çıkabilirdi ki? Salonun tasarımı camların silinmesi için yapı iskelesi gerektirecek cinstendi ve oda son birkaç gün neredeyse hiç boş kalmamıştı.</p>

  <p>Jimmy salondan çabucak ayrılarak bağlantılı bir koridordan yürüdü ve Prens’in büyük salonunun yanında uzanan bir teras bahçesinden geçti.</p>

  <p>Uzaktaki duvar ile ana saray kompleksi arasında devriye gezen bir çift muhafız yaklaştı ve Jimmy onları durdurdu. "Haberi yayın. Büyük salonun üzerinde biraz etrafı kolaçan edeceğim.”</p>

  <p>Muhafızlar birbirlerine baktılar, ama Yüzbaşı Gardan, çatılarda dolanırken görülürse yabancı toprak beyine ilişilmemesi emrini vermişti. Muhafızlardan biri selam verdi. “Oldu bil, Toprak Beyi. Duvarlardaki okçuların seni hedef tahtası olarak kullanmaması için haber yollayacağız.”</p>

  <p>Jimmy büyük salonun yan duvarı boyunca ileri geri yürüyordu. Bahçe ana kapıdan girildiğinde salonun sol tarafında kalıyor, duvarları gördüğünü varsayarak, diye düşündü. Şimdi, ben bir katil olsam, nereye tırmanmak isterdim? Jimmy etrafı çabucak kolaçan etti ve bağlantılı salonun dış duvarı boyunca yükselen bir parmaklık gördü. Oradan bağlantılı salonun çatısına çıkmak çocuk oyuncağıydı, sonra da...</p>

  <p>Jimmy düşünmeyi kesip harekete geçti. Nefret ettiği cafcaflı çizmelerini bir tarafa atarken duvarların gruplaşma şeklini inceledi. Parmaklığa aceleyle tırmandı ve bağlantılı salonun çatısını koşarak geçti. Oradan çevik bir hareketle büyük salonun kenarı boyunca uzanan alçak bir tirize sıçradı. Hayret veren bir atiklikle hareket ederek, yüzünü taşlara yakın tutarak büyük salonun uzak ucuna doğru süründü. Köşeye kadarki yolu yarıladığında başını kaldırıp baktı. Bir kat yukarısında pencerelerin altları onu bekliyordu, baştan çıkaracak kadar yakındılar. Ama Jimmy daha iyi bir tırmanma pozisyonuna ihtiyaç duyduğunu biliyordu ve salonun son üçte birlik kısmına gelene dek sürünmeye devam etti. Burada, salonun Prens’in podyumuna ayrılmış bölümünün dışında, bina çan şeklinde genişleyerek Jimmy’ye yakın durduğu duvara dik açı yapan fazladan altmış santimlik duvar sağladı. İnsanın bu açıyı kullanarak kendisini yukarı çekmesi artık mümkündü. Jimmy parmakları taşların arasında bir çatlak bulana kadar duvarı yokladı. Deneyimini bir avantaj olarak kullanarak ayak başparmaklarıyla başka bir girinti ararken ağırlığını bir ayağından diğerine kaydırdı. İki duvarın yaptığı açılı bölümde yerçekimine kafa tutar gibi görünerek ağır ağır tırmandı. Bu topyekün konsantrasyon gerektiren, güç bir işti, ancak ona sonsuz gibi gelen bir sürenin sonunda yukarı doğru uzandı ve parmakları pencerelerin altındaki çıkıntıyı tuttu. Ancak otuz santim genişliğinde olmasına rağmen çıkıntı ölümcül olabilecek bir engeldi, zira herhangi bir kayma sonucunda Jimmy dört kat aşağı çakılarak can verebilirdi. Jimmy yukarı uzandı, çıkıntıyı sıkı sıkı tuttu ve diğer elini bıraktı. Bir an tek eliyle sallandı, sonra ötekiyle yukarı uzanıp tek bir ustalıklı çekişle bacaklarından birini çıkıntıya attı.</p>

  <p>Dar çıkıntının üzerinde ayağa kalkan Jimmy pavyonun arka kısmının üzerinde kalan köşeyi döndü, yüzünü pencereye çevirdi ve baktı. Camdaki tozları sildi ve önünde durduğu pencere ve az önce terk ettiği duvardaki başka bir pencereden görülen güneşin ışığıyla bir an kör oldu. Ellerini gözlerine siper ederek gözlerinin içerideki karanlığa tekrar alışmasını bekledi. Güneşin açısı değişene kadar bunun kolay olmayacağını düşündü. Derken Jimmy camın parmaklarının altında hareket ettiğini hissetti ve birdenbire güçlü eller ağzıyla boğazını kavradı.</p>

  <p>Ani saldırı karşısında nutku tutulan Jimmy bir an donup kaldı ve mücadele etmeye başladığında fazlasıyla sıkı tutulmaktaydı. Başının yan tarafına inen bir darbeyle sersemledi ve dünya dönmeye başladı.</p>

  <p>Görüşü nihayet berraklaştığında Jimmy önünde Gülen Jack’in hırlayan suratını gördü. Şakacı sağ olmakla kalmayıp, saraydaydı ve yüzündeki ifadeye ve yakındaki arbalete bakılırsa da, öldürmeye hazır ve hevesliydi. “Demek öyle, seni ufak piç,” diye fısıldadı Jimmy’nin ağzına tıkadığı bezi ayarlarken, “ait olmadığın yerlerde boy gösterişin artık çok oldu. Hemen buracıkta bağırsaklarını dökerdim, ama birinin aşağıya damlayan kanı fark etmesini göze alamam.” Kubbedeki, camla salonun üzerindeki boş alan arasındaki kısa mesafede hareket etti. “Ama iş bittiğinde, oraya gideceksin, evlat.” Salonun zeminini işaret etti. Jimmy’nin elleriyle ayak bileklerinin etrafındaki ipleri acı verecek kadar sıktı. Jimmy sesini çıkarmaya çalıştı, ama sesi aşağıdaki konukların konuşmasının uğultusu arasında yitip gitti. Jack Jimmy’nin kafasına çocuğun duyularını sersemleten bir darbe daha vurdu. Karanlık onu avucuna almadan hemen önce Jimmy Jack’in aşağıdaki salonu incelemek üzere döndüğünü gördü.</p>

  <p class="ayrac"><img alt="ayrac" src="../Images/ayrac.png" /></p>

  <p>Jimmy bilinmeyen bir süre baygın yattı, zira aklı başına geldiğinde, salona giren rahiplerin terennümünü duyabiliyordu. Kral, Arutha ve sarayın diğer üyelerinin Rahip Tully ve diğer rahiplerin yerlerini almalarından hemen sonra içeri gireceğini biliyordu.</p>

  <p>Jimmy içinde çoğalan paniği hissetti. Görevden azledildiğinden, ânın heyecanında kimse yokluğunu fark etmeyecekti. Jimmy debelendi, ama Jack bir Şakacı olduğundan, iplerinden kurtulmasını nasıl zorlaştıracağını biliyordu. Zamanı ve etini sıyırıp biraz kan kaybetmeye isteği olduğu sürece Jimmy kendini eninde sonunda iplerden kurtaracaktı, ama zaman halihazırda kıymetli bir şeydi. Verdiği mücadeleler sayesinde ancak konumunu pencereyi görecek şekilde değiştirmeye muvaffak oldu. Pencereyle oynanarak tek bir geniş cam panelin yana kaydırıldığını fark etti. Birisi bu pencereyi günler öncesinden hazırlamıştı.</p>

  <p>Aşağıdan gelen şarkıdaki bir değişiklik Jimmy’ye Arutha ile diğerlerinin yerlerini aldıklarını ve Anita’nın koridordaki uzun yürüyüşüne başladığını haber verdi. Çocuk iplerinden kurtulmanın ya da aşağıdakileri uyarmaya yetecek kadar ses çıkarmanın bir yolunu bulmak için deli gibi etrafına bakındı. Şarkı salonu, arbede seslerini bile örtecek kadar yüksek bir sesle doldurduğundan Jimmy cama tekme atmak kadar cılız bir denemenin ancak Jack’in kafasına bir tekme atmasına yarayacağını biliyordu. Jimmy şarkıdaki bir este yakınlarda birinin hareket ettiğini duydu ve Jack’in arbalete bir ok yerleştirdiğini anladı.</p>

  <p>Şarkı durdu ve Jimmy gelin ve damada talimatlarını vermeye başlayan Tully’nin sesini duydu. Jack’in podyuma nişan aldığını gördü. Jimmy dar pencere alanında ikiye katlanmış bir haldeydi, çömelmiş durumdaki Jack yüzünden geriye yaslanmak zorunda kalmıştı. Jack gözlerini kısmaya başlarken çocuğa hızlı bir bakış attı. Jimmy bir an hedefini vurmak ya da Jimmy’yi susturmak arasında bariz bir kararsızlık yaşayarak duraklayan Jack’e tekme dahi atamadı. Bütün debdebesine rağmen törenin kendisi kısa olduğundan Jack çocuğun kendisini daha birkaç saniye rahatsız edemeyeceğine güvenip riske atılmaya razı görünüyordu.</p>

  <p>Jimmy gençti, zindeydi ve Krondor çatılarında dolanarak geçirdiği yıllar sayesinde fevkalade bir akrobattı. Düşünmeden harekete geçti ve kafasıyla ayaklarını kubbenin yanına verip bedeninin tamamını bir kemer oluşturacak şekilde esnetti.-Yarı yuvarlanıp yarı salto atarak birden sırtını pencereye vererek oturmayı başardı. Jack bir kez daha dönüp çocuğa baktı ve sessizce küfretti. Bu tek atışı kaybetmeyi göze alamazdı. Aşağı attığı hızlı bir bakış çocuğun kimseyi uyandırmadığına ikna olmasını sağladı. Jack arbaletini bir kez daha kaldırdı ve nişan aldı.</p>

  <p>Jimmy’nin görüş alanı küçülmüş gibiydi; tek görebildiği Jack’in arbaletin tetiği üzerindeki parmağıydı. Parmağın kapanmaya başladığını gördü ve çılgınca bir tekme savurdu. Çıplak ayakları katilin bedeninden sekti ve arbalet ateş aldı. Jack hayret içinde arkasını döndü ve Jimmy bir kez daha iki ayağıyla birden tekmeledi. Bir an Jack pencere kubbesinin kıyısında sakince oturuyormuş gibi göründü. Erken elleriyle pervazı yakalamak için deli gibi uğraşırken dışarı doğru düşmeye başladı.</p>

  <p>Jack elleriyle kubbenin yanlarına tutunarak düşüşünü kesti. Bir an hareket etmeden havada asılı kaldı, sonra avuç içleri taşların üzerinden kaymaya başladı. Jimmy başka bir tuhaflık daha olduğunu fark etti, sonra şölenle kontrpuan giden şarkının kesildiğini fark etti. Jack sırt üstü boşluğa kayarken aşağıdan bağırışlar ve çığlıklar duydu.</p>

  <p>Derken Jimmy bir sarsıntı hissetti. Bacakları kalçasından kopuyor gibiydi ve çocuk Jack’in yakalayabildiği tek şeyi, yani Jimmy’nin bileklerini yakaladığını anladı. Jack’in ağırlığı ikisini de dışarı ve ölüme doğru çekerken Jimmy dışarı sürüklendi. Tüm gücüyle geriye yaslanarak mücadele etti, kayışını yavaşlatmamak için bedenini büktü, ama elde ettiği başarıya bakılırsa, bacaklarında demir yükler bağlı olsa da durum farklı olmayacaktı. Kemikleriyle kasları itiraz etse de, kendisini Jack’ten kurtarmak için bir santim bile kımıldayamıyordu. Yavaşça dışa doğru sürükleniyor, bacakları, kalçaları ve sırtı taşta sıyrılıyor, teni ise pantolonu ve tuniği sayesinde yaralanmadan kalıyordu. Sonra Jack’in ağırlığı bir an dengesini bozunca, birden dimdik olup kubbenin kenarında asılı kaldı.</p>

  <p>Sonra düştüler. Jack çocuğu bıraktı, ama Jimmy fark etmedi. Taşlar onlara kavuşmak, onları sert bir kucaklamayla ezmek için onlara doğru koştular. Jimmy nihayet aklını kaçırmakta olduğunu düşündü, zira bir güç çocuğun yaşamının son anlarının uzatılmasını emretmişçesine, taşlar daha yavaş yaklaşmaya başlamıştı. Pek de yumuşak olmayan bir şekilde yere çarptı, biraz sersemlemişti., ama kesinlikle hayattaydı. Muhafızlarla rahipler çevresini sardılar ve o mucizeye şaşarken eller onu çabucak yerden kaldırdılar. Büyücü Pug’ın bir büyü okuyarak ellerini hareket ettirdiğini gördü ve tuhaf yavaşlığın yok olduğunu hissetti. Muhafızlar iplerini kestiler ve damarlarına dönen kanın akışı ayaklarıyla ellerini sıcak demirler gibi dağlarken Jimmy acıyla iki büklüm oldu. Neredeyse kendinden geçecekti. İki asker onu kollarından kavradılar ve düşmesine engel oldular. Duyuları berraklaşınca, altı yedi tanesi Jack’i zaptederken geri kalanların siyah zehir yüzüğünü ya da başka intihar araçlarını aradıklarını gördü.</p>

  <p>Jimmy etrafa bakındı, ayılmaya başlamıştı. Odada etrafındaki herkes dehşet dolu bir tabloda donup kalmış gibiydi. Rahip Tully Arutha’nın yanında duruyordu; Kral’ın etrafını ise Tsuranili muhafızlar sarmış, gözleriyle odayı köşe bucak inceliyorlardı. Diğer herkes taşlarda diz çökmüş haldeki Arutha’nın kollarında yatan Anita’ya bakıyordu. Anita’nın duvağı ve gelinliği darmadağın olmuştu ve Arutha’nın kollarında uykuda gibiydi. Geç ikindi ışığında, sırtında hızla büyüyen kırmızı leke dışında, eski zamanlardan kalma bir beyazlık imgesi gibiydi.</p>

  <p>Arutha nutku tutulmuş bir halde oturuyordu. Dirseklerini dizlerine dayayıp öne eğilirken boşluğa dikilen gözleri kendisiyle birlikte bekleme odasında bulunan kimseyi görmüyordu. Zihninin gözünde tekrar tekrar gördüğü tek şey, törenin son birkaç dakikasıydı.</p>

  <p>Anita yeminini henüz etmişti ve Arutha Tully’nin son kutsamasını dinliyordu. Anita’nın yüzünde aniden tuhaf bir ifade belirmiş ve Prenses arkadan sertçe itilmiş gibi tökezlemişti. Arutha onu yakalamış, onun kadar zarif hareket eden birinin düşmesine şaşırmıştı. Anita’nın tökezlediği için mahcup olacağını bildiğinden, gerginliği giderecek zekice bir espri bulmaya çalışmıştı. Anita’nın da öyle ciddi bir hali vardı ki, gözleri faltaşı gibi, ağzı önemli bir soru sormak istiyormuşçasına yarı açılmıştı. Arutha ilk çığlığı duyduğunda başını kaldırdı ve podyumun yukarısında, kubbeden gerisingeri sarkan adamı gördü. Birden her şey birbirine karışır gibi oldu. İnsanlar bağırıyor, işaret ediyorlar, Pug ise koşuyor, bir büyü yapıyordu. Ona ne kadar destek olmaya çalışırsa çalışsın, Anita da bir türlü ayakta duramıyordu. Derken kanı gördü.</p>

  <p>Arutha yüzünü ellerine gömdü ve ağladı. Daha önce duygularını kontrol edemediği hiç olmamıştı. Carline kollarını ona dolayarak onu sıkı sıkı tuttu ve onun gözyaşları da Arutha’nınkilerle birlikte aktı. Lyam ile üç muhafız onu Anita’nın yanından alıp rahiplerle hekimlerin işlerini yapmalarına izin vereli beri Arutha’nın yanından ayrılmamıştı. Prenses Alicia kendi odasında, acıdan mahvolmuş bir haldeydi. Gardan Martin, Kasumi ve Vandros’la birlikte, arazide başka mütecavizler olup olmadığını kontrol eden muhafızlara nezaret ediyordu. Lyam’ın buyruğu üzerine saray suikast teşebbüsünden sonra birkaç dakika içinde mühürlenmişti. Şimdi de Kral sessizce odada volta atıyor, Volney ise bir köşede Laurie, Brucal ve Fannon ile sessizce konuşuyordu. Hepsi haber bekliyordu.</p>

  <p>Dış salonun kapısı açıldı ve Tsuranili bir muhafız Jimmy’yi içeri aldı. Bacakları büyük bir yük altına girmiş ve fena halde sıyrılmış olduğundan Jimmy dikkatle yürüyordu. Lyam ile diğerleri gelip Arutha’nın önünde duran çocuk hırsızı izlediler. Jimmy konuşmaya çalıştı, ama sözcükler gelmek bilmiyordu. Nathan’ın yardımcılarından biri bacağını sararken o da Arutha gibi saldırının her ânını tekrar tekrar yaşamıştı. Hafızası ona sürekli oyunlar oynamıştı; günler önce Arutha’nın Jimmy’ye dostluk hislerini anlatırkenki yüzünü görürken birden gözlerinin önüne Prens’in Anita’yı tutarkenki hali, yüzündeki kavrayışsız hayret geliyordu. Derken Jimmy Anita’nın gelinlik provasına gitmeden önce salonda duruşunu hatırlıyordu. O görüntü de siliniyor ve bir kez daha rahipler başına koşarken Arutha’nın onu yere indirişini görüyordu.</p>

  <p>Arutha başını kaldırıp bakınca Jimmy tekrar konuşmayı denedi. Prens’in gözleri çocuğa odaklandı ve, “Ah... Jimmy, ben... senin orada durduğunu görmemiştim,” dedi.</p>

  <p>Jimmy o koyu kahverengi gözlerdeki hüznü ve acıyı gördü ve içinde bir şeyin koptuğunu hissetti. Usulca konuşurken gözlerine istenmedik yaşlar doldu. “Ben... ben denedim...” Zorlukla yutkundu; boğazında bir yumru vardı sanki. Nihayet, “Özür dilerim,” diye fısıldadı. Sonra birdenbire Arutha’nın önünde diz çökmüştü. “Özür dilerim.”</p>

  <p>Arutha bir an onu anlayamadan baktı, sonra başını iki yana salladı. Elini Jimmy’nin omzuna koydu ve, “Tamam. Senin hatan değildi,” dedi.</p>

  <p>Jimmy başını Arutha’nın dizlerine dayayıp kollarına gömerken yüksek sesle hıçkırdı; Arutha da onu beceriksizce teselli etmeye çalıştı. Laurie çocuğun yanına eğildi ve, “Daha fazla bir şey yapamazdın,” dedi.</p>

  <p>Jimmy başını kaldırıp Arutha’ya baktı. “Ama yapmam gerekirdi.”</p>

  <p>Carline uzandı ve eliyle Jimmy’nin yanağındaki gözyaşlarını usulca sildi. “Sen araştırma yapmak için gittin, ki bunu başka kimse yapmadı. Ya gitmeseydin neler olurdu, kim bilir.” Gülen Jack’in tam tetiği çektiği anda Jimmy’nin onu tekmelememiş olması durumunda Arutha’nın ölü yatıyor olabileceği düşüncesini dile getirmeden bıraktı.</p>

  <p>Jimmy avutulamaz bir haldeydi. “Daha fazlasını yapmam gerekirdi,” dedi.</p>

  <p>Lyam Jimmy’nin etrafında toplanmış olan Laurie, Carline ve Arutha’nın yanına gitti. Laurie yer açarken o da çocuğun yanında çömeldi. “Evlat, goblinlerle savaşan adamların tırmandığın o yere çıkma fikri karşısında bembeyaz olduğunu gördüm. Hepimizin korkuları var,” diye ekledi usulca. “Ama korkunç bir şey olduğunda, her birimiz, her zaman, daha fazlasını yapmalıydım, diye düşünürüz.” Elini Arutha’nın hâlâ Jimmy’nin omzunda duran elinin üzerine koydu. “Az önce salonu aramakla sorumlu Tsurani muhafızlara kendilerini öldürmemelerini emretmek zorunda kaldım. Hiç değilse senin bu kadar çarpık bir şeref anlayışın yok.”</p>

  <p>Jimmy ciddiyetle, “Prenses’le yer değiştirebilseydim, bunu yapardım,” dedi.</p>

  <p>Lyam ağırbaşlı bir tavırla konuştu. “Biliyorum yapardın, evlat; biliyorum yapardın.”</p>

  <p>Arutha uzak bir yerden yavaşça dönermiş gibi, “Jimmy... bilesin diye... iyi bir iş yaptın. Teşekkür ederim,” dedi. Gülümsemeye çalıştı.</p>

  <p>Yanaklarında hâlâ yaşlar olan Jimmy Arutha’nın dizlerine sıkı sıkı sarıldı, sonra da geri çekilip oturarak yüzünü sildi ve Arutha’nın gülümsemesine karşılık verdi. “Annemin öldürüldüğünü gördüğüm geceden beri ağlamamıştım.” Carline elini ağzına götürdü ve bembeyaz oldu.</p>

  <p>Bekleme odasının kapısı açıldı ve Nathan içeri girdi. Prenses’in bakımına nezaret etmek için tören cüppelerini çıkardığından üzerinde sadece dizlerine kadar gelen beyaz iç tuniği vardı. Ellerini bir beze siliyor ve bitkin görünüyordu. Arutha yavaşça ayağa kalktı, Lyam kolunu tutuyordu. Nathan, “Yaşıyor,” derken neşesizdi. “Yara ciddi olmasına rağmen ok eğik açıyla saplandığından omurgası etkilenmemiş. Ok dik açıyla saplansaydı, ölümü ânında olurdu. Genç ve sağlıklı, ama...”</p>

  <p>“Ama ne?” diye sordu Lyam.</p>

  <p>“Ok zehirliymiş, Majesteleri. Ve bu habis sanatlarla yapılan bir zehir, kem büyüler kullanılarak yapılan bir karışım. Etkisini gidermek için hiçbir şey yapamadık. Simya ya da büyü, hiçbir şey işe yaramıyor."</p>

  <p>Arutha gözlerini kırptı. Bir türlü idrak edemiyor gibiydi.</p>

  <p>Nathan Arutha’ya gözlerinden yansıyan bir hüzünle baktı. “Üzgünüm, Majesteleri. Ölüyor.”</p>

  <p class="ayrac"><img alt="ayrac" src="../Images/ayrac.png" /></p>

  <p>Zindan deniz seviyesinin altında, nemli ve karanlık, havası küf ve mantarın ekşi kokusuyla bayat, uzanıyordu. Bir muhafız yana çekilirken bir diğeri dış kapıdan geçen Lyam ile Arutha için gıcırdayan bir kapıyı çekerek Martin işkence odasının bir köşesinde bekliyor, Vandros ve Kasumi’yle alçak sesle konuşuyordu. Bu oda Prens Erland’ın öncesinden beri, Jocko Radburn’ün gizli polisinin Bas-Tyra’nın hükümdarlığında tutsakları sorgulamakta kullandıkları kısa bir dönemin dışında, kullanılmamıştı.</p>

  <p>Oda alışılmış işkence aygıtlarından arındırılmıştı, ancak bir maltız önceki yerine konulmuştu ve içinde şişler ısınıyordu. Gardan’ın askerlerinden biri yanan kömürlerle ilgileniyordu. Gülen Jack bir taş sütuna elleri başının üzerinde zincirlenmiş halde duruyordu. Etrafında altı Tsurani tam bir çember oluşturuyordu, öyle yakındaydılar ki, inleyen tutsak hareket ettiğinde onlara değiyordu. Hepsi yüzünü dışarı vermişti, Arutha’nın Hane Muhafızları’nın en sadıklarının dahi denk olamadığı bir teyakkuz halindeydiler.</p>

  <p>Odanın başka bir bölümünde Rahip Tully tümü de düğünde mevcut olan birkaç başka rahibin yanından ayrıldı. Lyam’a, “En güçlüsünden koruyucu büyüler yaptık,” dedi. Jack’i işaret etti. “Ama bir şey ona ulaşmaya çalışıyor. Anita’nın durumu nasıl?”</p>

  <p>Lyam başını ağır ağır iki yana salladı. "Ok esrarengiz bir biçimde zehirlenmiş. Nathan zamanının azaldığını söylüyor.”</p>

  <p>“O halde tutsağı hızla sorguya çekmeliyiz,” dedi ihtiyar rahip. “Neyle savaştığımıza dair hiçbir fikrimiz yok.”</p>

  <p>Jack yüksek sesle inledi. Arutha’nın öfkesi kabardı ve gazabından neredeyse boğulacaktı. Lyam kardeşini iterek geçti, muhafızlardan birine yana çekilmesini işaret etti ve hırsızın gözlerinin içine baktı. Gülen Jack bakışa korkudan faltaşı gibi açılmış gözlerle karşılık verdi. Bedeni yağlı yağlı parlıyor ve kanca burnundan ter damlıyordu. Her hareket edişinde inliyordu. Üzerini ararken Tsuranilerin nazik davranmadığı belliydi. Jack konuşmaya çalıştı, diliyle dudaklarını ıslattı, sonra, “Lütfen...” dedi. Sesi çatlaktı. “Beni almasına izin vermeyin."</p>

  <p>Lyam yanına geldi ve mengene gibi eliyle Jack’in yüzünü kavradı. Jack’in kafasını sallayarak, “Ne zehri kullandın?” dedi.</p>

  <p>Jack konuştuğunda ağlamak üzereydi. “Bilmiyorum. Yemin ederim!”</p>

  <p>“Sana doğruyu söyleteceğiz. Cevap versen iyi olur, çünkü işleri senin için zor bir hale getirebiliriz.” Lyam yanan milleri işaret etti.</p>

  <p>Jack gülmeye çalıştı, ama ses bir fokurtu gibi çıktı. “Zor mu? Millerden korktuğumu mu sanıyorsun? Bana kulak ver, kahrolası Krallık’ın Kralı, onun beni almasına izin vermeyeceğine söz verirsen ciğerimi dağlamana seve seve izin veririm.” En son cümlede isterik bir yan vardı.</p>

  <p>Lyam odaya hızla göz gezdirdi. “Kimin onu almasına?”</p>

  <p>Tully, “Bir saattir ‘O’nun beni almasına izin vermeyin, diye haykırıyor,” dedi. Rahibin yüzünden aklında bir düşünce olduğu anlaşılıyordu. “Karanlık güçlerle bir anlaşma yapmış. Şimdi de ödeme yapmaktan korkuyor!’ dedi ani bir kesinlikle.</p>

  <p>Jack gözlerini iri iri açarak başıyla kuvvetle doğruladı. Kahkahayla hıçkırık karışımı bir ses çıkararak, “Evet, rahip, o karanlık sana dokunmuş olsa sen de aynını yapardın,” dedi.</p>

  <p>Lyam Jack’i tel tel saçlarından yakalayarak başını geri çekti. “Neden bahsediyorsun?”</p>

  <p>Jack’in gözleri yusyuvarlak oldu. “Murmandamus,” diye fısıldadı.</p>

  <p>Odaya birden bir ürperti çöktü ve maltızdaki kömürlerle duvardaki meşalelerin ışığı titreşip söner gibi oldu. Kontrolden çıkan Jack, “O burada!” diye çığlık attı. Rahiplerden biri bir dua okumaya başladı ve bir an sonra ışık yeniden parlaklaştı.</p>

  <p>Tully Lyam’dan yana baktı. “Bu... korkutucuydu.” Yüzü süzgündü ve gözleri iri iri açılmıştı. “Muazzam bir kudrete sahip. Acele edin, Majesteleri, ama o adı telaffuz etmeyin. Bu yalnızca yardakçılarını buraya çağırmaya yarıyor.”</p>

  <p>“Zehir neydi?” diye sordu Lyam.</p>

  <p>Jack, “Bilmiyorum,” diye hıçkırdı, “Gerçekten. Bana goblin suratlının, Kara Kardeş’in verdiği bir şeydi. Yemin ederim.”</p>

  <p>Kapı açıldı ve Pug peşinde çalı gibi ak bir sakalı olan tıknaz bir büyücüyle birlikte içeri girdi. Pug, “Kulgan ve ben sarayın bu bölümünün çevresinde muhafazalar oluşturduk, ama bir şey onları şu an bile yıpratıyor,” derken kara gözleri sesinin ciddiyetini yansıtıyordu.</p>

  <p>Az önce gayret gerektiren bir işi tamamlamış gibi yüzü ölgün görünen Kulgan ekledi, “İçeri girmeye çalışan her neyse, azimli. Zamanımız olursa doğası hakkında bir şeyler öğrenebiliriz, ama...”</p>

  <p>Tully düşüncesini tamamladı, “...biz daha bunu başaramadan kurduğumuz engelleri aşacaktır. Bu yüzden zaman sahip olmadığımız bir şey.” Lyam’a, “Acele et,” dedi.</p>

  <p>Lyam, “Hizmet ettiğin bu şey ya da bu kişi, her neyse, bize bildiklerini anlat. Neden kardeşimin ölmesini istiyor?” dedi.</p>

  <p>“Pazarlık!” diye bağırdı Jack. “Size bildiklerimi anlatırım, her şeyi, yeter ki onun beni almasına izin vermeyin.”</p>

  <p>Lyam başını evet anlamında sertçe salladı. “Onu senden uzak tutacağız.”</p>

  <p>“Bilmiyorsunuz,” diye çığlık attı Jack, sonra da sesi alçalarak hıçkırıklarına karıştı. “Ben ölmüştüm. Anlıyor musunuz? O piç kurusu Jimmy yerine beni vurdu ve ben öldüm.” Odadakilerin yüzlerine baktı. “Hiçbiriniz bilemezsiniz. Canımın süzülüp gittiğini hissettim ve sonra o geldi. Ben neredeyse ölmüşken beni soğuk, karanlık sarayına götürdü ve... canımı yaktı. Bana... bir şeyler gösterdi. Yaşayıp ona hizmet edebileceğimi ve yaşamı bana geri vereceğini ya da... ölmeme izin verip beni orada bırakacağını söyledi. O zaman beni kurtaramazdı, çünkü ona ait olmazdım. Ama şimdi ona aidim. O... kötü.”</p>

  <p>Lims-Kragma rahibi Julian Kral’a arkadan yaklaştı. “Sana yalan söylemiş, adam. O soğuk sarayı kendi biçimlendirmişti. Hanımımızın sevgisi sonunda onu kabul edenlere avuntu verir. Sana gösterilen bir yalanmış.”</p>

  <p>“O tüm yalancıların babasıdır! Ama artık onun yaratığı oldum,” diye hıçkırdı Jack. “Saraya gidip Prens’i öldürmem gerektiğini söyledi. Elinde kalan tek kişinin ben olduğumu ve diğerlerinin çok geç geleceğini, daha günlerce buraya varamayacaklarını söyledi. Bunu yapanın ben olması gerekiyordu. Bunu yapacağımı söyledim, ama...yüzüme gözüme bulaştırdım ve şimdi ruhumu istiyor!” Son cümle acınası bir çığlık, Kral’ın ihsan etme gücünün ötesindeki bir merhamet dileğiydi.</p>

  <p>Lyam Julian’a döndü. “Bir şey yapabilir miyiz?”</p>

  <p>Julian, “Bir ayin var, ama,” dedi. Jack’e bakıp, “Öleceksin, adam, bunu biliyorsun. Zaten ölmüştün ve mukaddes olmayan bir anlaşma sayesinde buradasın. Olacak olan olacaktır. Bir saat içinde öleceksin. Anlıyor musun?” dedi.</p>

  <p>Jack gözyaşları ve tükürükler arasında, “Evet,” diye hıçkırdı.</p>

  <p>“O halde sorularımıza yanıt verip bize bildiklerini anlatacak ve ruhunu özgür kılmak için kendi rızanla ölecek misin?” Jack’in gözleri kısılarak kapandı ve çocuk gibi ağladı, ama başını evet anlamında salladı.</p>

  <p>“Öyleyse bize Geceşahinleri ve kardeşimi öldürmek için düzenlenen bu tezgah hakkında bildiklerini anlat,” dedi Lyam.</p>

  <p>Jack burnunu çekti ve güçlükle soluk aldı. “Altı, yedi ay önce Golden Dase bana bizi zengin edebilecek bir şeye tosladığını söyledi.” Konuşurken Jack’in sesindeki isteriklik kayboldu. “Ona Geceustası’ndan izin alıp almadığını sordum, ama bana bunun Şakacılar’ı ilgilendiren bir iş olmadığını söyledi. Loncaya kulak asmamanın iyi bir fikir olduğuna emin değilim, ama fazladan bir altın liraya hayır demem, bu yüzden ben de, ‘Neden olmasın?’ deyip onunla gittim. Bizimle daha önce çalışmış olan Havram adlı bir herifle buluştuk ve adam bize bir sürü soru sordu, ama kendisi hiç cevap vermedi, bu yüzden ben de daha neyin ne olduğunu öğrenmeden işi hepten boşlamaya karar vermiştim ki, masaya altın dolu bir torba koydu ve bana daha fazlasının da geleceğini söyledi.”</p>

  <p>Jack gözlerini kapadı ve gırtlağından yarı boğulmuş bir hıçkırık yükseldi. “Golden ve Havramla birlikte lağımdan geçerek Söğütler’e geldim. Mahzende goblin suratlılardan iki tanesini gördüğümde neredeyse altıma edecektim. Ancak onlarda altın vardı ve ben altın uğruna pek çok şeye katlanırım. Sonra bana bunu yapmam ve Dürüst Adam ve Geceustası’ndan gelen haberlere kulak kabartıp kendilerine anlatmam gerektiğini söylediler. Onlara bunun ölüm fermanı anlamına geldiğini söyledim, sonra kılıçlarını çıkardılar ve bana bunu yapmadığım sürece ölüm fermanımın imzalanmış olduğunu söylediler. Önce onlara he deyip sonra dayakçılarımı üzerlerine salarım, diye düşündüm, ama beni Söğütler’deki başka bir odaya götürdüler ve cüppelere bürünmüş bir adam beni bekliyordu. Yüzünü göremedim, ama konuşması bir tuhaftı ve leş gibi kokuyordu. O pis kokuyu bir kez çocukken duymuştum ve asla unutmam."</p>

  <p>“Ne?” diye sordu Lyam.</p>

  <p>“Bir defasında bir mağarada kokusunu almıştım. Yılan.”</p>

  <p>Lyam nefesi kesilen Tully’ye döndü. “Bir Pantathia yılan rahibi!” Odadaki diğer rahipler de donakalmışlardı ve alçak sesle birbirleriyle konuşmaya başladılar. Tully, “Devam et; zaman kısalıyor,” dedi.</p>

  <p>“Sonra daha önce hiç görmediğim türden şeyler yapmaya başladılar. Ben de dünyanın saf ve güzel olduğunu sanan, gözleri buğulu bakire sayılmam, ama bu adamlar hiç tahayyül etmediğim bir şeydi! İçeri bir çocuk getirdiler! En çok sekiz, dokuz yaşında, ufak bir kız. Görülebilecek her şeyi gördüğümü sanmıştım. Cüppeli olan bir hançer çıkardı ve...” Midesindekileri çıkarmamak için uğraştığı belli olan Jack yutkundu. “Kanıyla şemalar çizdiler ve bir tür yemin ettiler. Ben tanrılara düşkün biri değilimdir, ama büyük bayramlarda her zaman Ruthia ile Banath’a birer metelik atarım. Ama o zaman Banath’a öyle bir dua ediyordum ki, güpegündüz şehir hâzinesini soyuyorum sanırdınız. Bunun bir ilgisi var mıydı, bilmiyorum, ama bana yemini ettirmediler...” Sesi bir hıçkırıkla bölündü. “Kahretsin, kızın kanını içiyorlardı!” Derin bir nefes aldı. “Onlarla çalışmayı kabul ettim. Jimmy’ye pusu kurmamı söylemelerine kadar her şey yolunda gitti.”</p>

  <p>“Bu adamlar kim ve ne istiyorlar?” diye sordu Lyam.</p>

  <p>“Bu goblin suratlı bana bir gece Batının Lordu ile ilgili bir kehanet olduğunu söyledi. Batının Lordu’nun ölmesi gerekiyordu, sonrasında bir şey olacaktı.”</p>

  <p>Lyam Arutha’ya bir bakış attı. “Sana Batının Lordu diye hitap ettiklerini söylemiştim.”</p>

  <p>Arutha kendisine bir ölçüde hâkim oldu ve, “Evet, ettiler, iki kez,” dedi.</p>

  <p>Lyam sorgulamaya döndü. “Daha başka?”</p>

  <p>“Bilmiyorum,” dedi Jack, bitkin düşmüştü. “Kendi aralarında konuşuyorlardı. Tam anlamıyla aralarından biri değildim.” Odada bir kez daha bir ürperti dolaştı ve kömürlerle meşaleler titreşti. Jack, “O burada!” diye çığlık attı.</p>

  <p>Arutha gelip Lyam’ın omuz başında durdu. “Ya zehir?” diye sordu.</p>

  <p>Jack, "Bilmiyorum,” diye hıçkırdı. “Goblin suratlının bana verdiği bir şeydi. O” -başıyla evetledi- “diğerlerinden biri ona ‘Gümüşdiken’ demişti.”</p>

  <p>Arutha odaya hızla göz gezdirdi, ama o adı tanıyan hiç kimse göremedi. Rahiplerden biri aniden, “Geri döndü,” dedi.</p>

  <p>Rahiplerden birkaçı duaya başladı, sonra durdular ve biri, “Engellerimizi aştı,” dedi.</p>

  <p>Lyam Tully’ye, “Tehlikede miyiz?” dedi.</p>

  <p>Tully, “Karanlık güçler yalnızca kendilerini kendi rızalarıyla onlara teslim edenleri doğrudan kontrol edebilir. Burada direk bir saldırıya karşı güvendeyiz,” diye cevap verdi.</p>

  <p>Meşaleler çılgınca titreşir ve dört bir yandaki gölgeler koyulaşırken oda soğumaya başladı. Jack, “Beni almasına izin vermeyin!” diye çığlık attı. “Söz vermiştiniz!”</p>

  <p>Tully Lyam’a baktı, Lyam da başını evet anlamında sallayıp Rahip Julian’ın işi devralmasını işaret etti.</p>

  <p>Kral Tsuranili muhafızlara Lims-Kragma rahibine yer açmalarını işaret etti. Rahip Jack’in önünde durup sordu, “Yüreğinde hanımımızın merhametini kazanmak için samimi bir arzu duyuyor musun?”</p>

  <p>Jack korkudan konuşamıyordu. Yaşlarla dolu gözlerini kırptı, sonra başıyla onayladı. Julian alçak, sessiz bir duaya başladı ve diğer rahipler hızla el hareketleri yaptılar. Tully Arutha’nın yanına gelip, “Sakin ol. Ölüm şimdi aramızda,” dedi.</p>

  <p>Çabuk bitti. Jack kontrol edilemez bir şekilde hıçkırarak ağlıyorken aniden yığıldı, düşmesini engelleyen sadece zincirlerdi. Julian diğerlerine döndü. “Ölüm Hanımı’nın yanında güvende. Artık ona hiçbir zarar gelemez.”</p>

  <p>Birden odanın duvarları sarsılır gibi oldu. Odada kara bir varlık sezilebiliyordu; insanlık dışı bir şey hizmetkarından yoksun bırakıldığı için öfkeyle çığlık atıyormuş gibi, tiz bir feryat koptu. Rahiplerin tümünün yanında Pug ile Kulgan istila eden ruha karşı büyülü bir savunma hazırladılar, derken birdenbire her yana ölüm sessizliği çöktü.</p>

  <p>Sarsılmış görünen Tully, “Kaçtı,” dedi.</p>

  <p class="ayrac"><img alt="ayrac" src="../Images/ayrac.png" /></p>

  <p>Arutha yatağın yanında diz çökmüştü, yüzü sanki taştan bir maskeydi. Anita’nın yattığı yerde saçları yastığa koyu kızıl bir taç gibi saçılmıştı. Arutha, “Ne kadar ufak görünüyor,” dedi usulca. Odadakilere baktı. Martin pencerenin yanında Pug ve Kulgan’la beklerken Carline Laurie’nin koluna asılmıştı. Arutha’nın gözleri sessizlik içinde hepsine yalvarıyordu. Kendi düşüncelerine dalmış görünen Kulgan dışında herkes prensese bakıyordu. Nathan Prenses’in bir saat daha sağ kalamayacağını söylediğinden, ölüm nöbetini tutuyorlardı. Lyam başka bir odada Anita’nın annesini teselli etmeye çalışıyordu.</p>

  <p>Kulgan birden yatağın etrafını dolaştı ve diğerlerinin seslerini alçak tutmaları yüzünden yüksek gelen bir sesle Tully’ye, “Bir sorun olsa ve onu sadece bir kez sorabilecek olsan, nereye giderdin?” diye sordu.</p>

  <p>Tully gözlerini kırpıştırdı. “Bilmece mi soruyorsun?” Kulgan’ın ifadesi, iri burnunun üzerinde birleşen çalı gibi kaşları, tatsız bir şaka yapmaya yeltenmediğini belli ediyordu. “Özür dilerim,” dedi Tully. “Bir düşüneyim...” Tully’nin ihtiyar çehresi konsantrasyon yüzünden çizgilerle doldu. Derken bariz bir gerçek aklına gelmiş gibi baktı. “Sarth!”</p>

  <p>Kulgan ihtiyar din adamının göğsüne işaret parmağını batırdı. “Doğru. Sarth.”</p>

  <p>Konuşmayı takip etmekte olan Arutha, “Neden Sarth? Prenslik’teki en önemsiz limanlardan biridir,” dedi.</p>

  <p>“Çünkü,” diye yanıt verdi Tully, “oranın yakınında Krallıktaki başka her yerden çok bilgi barındırdığı söylenen bir Ishap manastırı vardır.”</p>

  <p>“Ve de," diye ekledi Kulgan, “bu Krallıkta Gümüşdiken’in doğasını ve etkisinin nasıl yok edilebileceğini öğrenebileceğimiz bir yer varsa, orasıdır.”</p>

  <p>Arutha çaresizce Anita’ya baktı. “Ama Sarth... Hiçbir atlı oraya ulaşıp bir haftadan önce geri dönemez ve...”</p>

  <p>Pug öne çıktı. “Ben yardım edebilirim belki.” Ani bir otoriteyle, “Odadan çıkın. Hepiniz, Rahipler Nathan, Tully ve Kulgan dışında hepiniz,” dedi. Laurie’ye, “Odama koş. Katala sana büyük, kırmızı ciltli bir kitap verecek. Onu hemen buraya getir,” dedi.</p>

  <p>Laurie hiç soru sormadan fırlayıp giderken diğerleri odayı boşalttılar. Pug rahiplerle alçak sesle konuştu. “Ona zarar vermeden zamandan geçişini yavaşlatabilir misiniz?”</p>

  <p>Nathan, “Bu türden bir büyü yapabilirim. Ölmeden önce yaralı Kara Kardeş’e yapmıştım. Ama bize sadece birkaç saat kazandırır,” dedi. Yüzünde şimdiden soğuk, mor bir renk belirmiş olan Anita’ya baktı. Nathan Anita’nın alnına dokundu. “Teni soğuk ve ıslak bir hal alıyor! Hızla soluyor. Acele etmemiz gerek.”</p>

  <p>Üç rahip hızla pentagramı çizdiler ve mumları yaktılar. Birkaç dakika içinde odayı hazırladılar ve çok geçmeden ayin tamamlandı. Prenses, yalnızca eğik açıyla bakıldığında görülen lal renkli bir ışıltıyla çevrelenmiş yatakta, görünürde uyuyordu. Pug rahipleri odadan çıkardı ve mühür mumu getirilmesini istedi. Martin emir verdi ve içoğlanlarından biri koşup gitti. Pug Laurie’den getirmesini istediği kitabı aldı. Odaya yeniden girdi ve kitabından bir şeyler okuyarak bir ileri bir geri yürümeye başladı. Bitirdiğinde dışarı çıktı ve uzun bir büyülü sözler dizisi okumaya başladı.</p>

  <p>Kapının yakınındaki duvara bir mumdan bir mühür koyarak işini bitirdi. Sonra kitabı kapattı. “Oldu.”</p>

  <p>Tully kapıya yöneldi ve Pug’ın eli ona engel oldu. “Eşiği geçme.” İhtiyar rahip Pug’a soran bakışlarla baktı.</p>

  <p>Kulgan başını hayranlıkla iki yana salladı. “Çocuğun ne yaptığını görmüyor musun, Tully?” Pug elinde olmadan gülümsedi, zira uzun, ak bir sakal bırakmış bile olsa Kulgan’ın gözünde hâlâ bir çocuk olacaktı. “Mumlara baksana!”</p>

  <p>Diğerleri içeri baktılar ve bir anda herkes tıknaz büyücünün kastettiği şeyi gördü. Pentagramın köşelerindeki mumlar yanıyordu, ancak gün ışığında bunu görmesi zordu. Ama yakından bakıldığında mum alevlerinin titreşmediği açıktı. Pug diğerlerine, “Zaman o odada o kadar yavaş akıyor ki, geçtiğini fark etmek neredeyse imkansız. Mumlar onda bir ölçüsünde tükenene kadar bu sarayın duvarları toza toprağa karışır. Biri eşiği geçecek olursa, amberdeki sinek gibi kapana kısılır. Bu ölüm anlamına gelir, ama Rahip Tully’nin büyüsü pentagramın içinde zamanın tahribatını yavaşlatıyor ve Prenses’e bir zarar gelmesini önlüyor,” dedi.</p>

  <p>Sabık öğrencisi karşısında huşu içinde olduğu belli olan Kulgan, “Etkisi ne kadar sürer?” dedi.</p>

  <p>“Mühür kırılana dek.”</p>

  <p>Arutha’nın yüzünde ilk umut kıvılcımı belirdi. “Yaşayacak mı?”</p>

  <p>“Şimdi yaşıyor,” dedi Pug. “Arutha, o varlığını anlar arasında sürdürüyor ve büyü kalkana kadar öylece, sonsuza dek hiç yaşlanmadan kalır. Ama sonra zaman onun için tekrar akmaya başlar ve şayet varsa, bir şifaya ihtiyaç duyar.”</p>

  <p>Kulgan duyulabilir bir iç çekiş koyuverdi. “O zaman en çok ihtiyaç duyduğumuz şeyi elde ettik. Zamanı.”</p>

  <p>“Evet, ama ne kadar zaman?” diye sordu Tully.</p>

  <p>Arutha’nın sesi kararlıydı. “Gerektiği kadar. Bir çare bulacağım.”</p>

  <p>Martin, “Kafanda ne var?” dedi.</p>

  <p>Arutha ağabeyine baktı; o gün ilk kez onu sakat bırakan acıdan, çaresizliğin deliliğinden kurtulmuştu. Sakin, telaşsız bir sesle, “Sarth’a gideceğim,” dedi.</p>

  <p class="ayrac"><img alt="ayrac" src="../Images/ayrac.png" /></p>
</body>
</html>
