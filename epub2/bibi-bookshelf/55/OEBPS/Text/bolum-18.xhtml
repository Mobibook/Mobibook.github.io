<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/era.css" rel="stylesheet" type="text/css" />
</head>

<body>
  <p class="bolum_no">-18-</p>

  <p class="baslik">İNTİKAM</p>

  <p>&nbsp;</p>

  <p>Jimmy irkilerek uyandı.</p>

  <p>Yüzeyde birisi yürüyerek geçmişti. Jimmy de bütün gün diğerleri gibi uyumuş, kara binayı araştırmak için gecenin çökmesini beklemişti. Yüzeye en yakın konumu o almıştı.</p>

  <p>Jimmy ürperdi. Bütün gün düşleri kendisine yabancı, sıkıntı veren imgelerin tasallutuyla dolu olmuştu -tam anlamıyla kabus değil de, tuhaf özlemler ve hayal meyal tanınan şeylerle dolu rüyalar. Sanki başka birinin düşlerini miras almış ve o başka biri insan değilmiş gibiydi. Her nedense hatırlanan öfke ve nefret tortuları hissetti. Bu ona kendisini kirli hissettirdi.</p>

  <p>Tuhaf, ikircikli duyguyu bir yana iterek aşağı baktı. Diğerleri, meditasyon yapıyor gibi görünen Baru dışında, uyuyorlardı; Baru en azından bacaklarını kavuşturmuş ve ellerini önünde birleştirmiş, gözlerini kapamış ve düzenli nefes alarak dimdik oturuyordu.</p>

  <p>Jimmy kendisini yüzeyin hemen altına gelene dek dikkatlice yukarı çekti. Biraz uzaktan iki ses duyuluyordu. “... burada bir yerlerde.”</p>

  <p>“İçeri girecek kadar aptallık ettiyse, bu onun sorunu,” dedi tuhaf bir aksanla konuşan başka bir ses. Bir Kara Kardeş, diye düşündü Jimmy.</p>

  <p>“Eh, arkasından içeri girecek değilim -buradan uzak durmak için uyarıldıktan sonra. Jaccon’u bulmazsak, muhtemelen sırf garez uğruna kulaklarımızı kopartır.”</p>

  <p>“Reitz hiçbir şey,” dedi moredhelin sesi. “Murad hiç kimsenin kara binaya girmemesini emretti. Gazabını üzerine çekip Kara Katilleriyle yüz yüze gelmek mi istiyorsun?”</p>

  <p>“Hayır,” dedi bir insana ait olan ilk ses, “ama sen de Reitz’e söylenecek bir şey düşünsen iyi olur. Bende mazeretler taze bitti...”</p>

  <p>Sesler kesildi. Jimmy sesler duyulamaz oluncaya kadar bekledikten sonra kısa bir bakış daha atmayı göze aldı. İki insan ve bir moredhel köprüye doğru yürüyor, insanlardan biri el kol hareketleri yapıyordu. Köprünün ucunda durdular ve eve doğru işaret ederek bir şeyler söylediler. Konuştukları kişi Murad’dı. Köprünün uzak ucunda, Jimmy dördünün geçmesini bekleyen insanlardan oluşan tam bir bölük atlı gördü.</p>

  <p>Jimmy aşağı atlayıp Arutha’yı uyandırdı. “Yukarıda misafirlerimiz var,” diye fısıldadı çocuk. Sesini Baru’nun duyamayacağı kadar alçaltarak, “Senin yaralı suratlı eski dostun da onlarla birlikte,” dedi.</p>

  <p>“Günbatımına ne kadar var?”</p>

  <p>“Bir saatten az, karanlık çökmesine belki iki saat.”</p>

  <p>Arutha başıyla onaylayarak beklemek üzere yerleşti. Jimmy onun yanından üst mağaranın zeminine kendini bıraktı ve çıkınında kurutulmuş sığır eti aradı. Midesi ona bütün gün yemek yemediğini hatırlatmaktaydı ve o gece ölecekse, önce yemek yemesinin iyi olacağına karar vermişti.</p>

  <p>Zaman ağır ağır geçti ve Jimmy Arutha’nın kafilesindeki herkesin, bu durumdan beklenmesi normal olandan daha gergin olduğunu fark etti. Hem Martin, hem de Laurie derin, kasvetli bir sessizliğe gömülmüştü; Arutha ise katatonik denecek kadar kendi içine dönmüş görünüyordu. Baru ağzını kıpırdatarak dualar okuyordu ve esrik bir hali vardı. Roald ise oturmuş bir duvara bakıyor, görünmeyen bir manzarayı seyrediyordu. Jimmy tuhaf giysilere bürünmüş ve acayip işlerle uğraşan yabancıların görüntülerinden silkindi ve kendisini zorlayarak ayıldı. “Hey,” dedi herkesi rahatsız etmeye ve dikkatlerini ona çevirmeye yetecek kadar otoriter bir sesle. “Hepinizin... kaybolmuş bir hali var.”</p>

  <p>Martin’in gözleri odaklanır gibi oldu. “Ben.... Ben Babamı düşünüyordum. ”</p>

  <p>Arutha usulca konuştu. “Bu yer yüzünden. Neredeyse... tüm umudumu kaybetmiştim, vazgeçmeye hazırdım.”</p>

  <p>Roald, “Tekrar Bölen Geçidi’ndeydim, ama bu defa Yüksekşato ordusu zamanında yetişemeyecekti,” dedi.</p>

  <p>Baru, “Ben de... kendi ölüm duamı okuyordum,” dedi.</p>

  <p>Laurie mağarayı aşıp Jimmy’nin yanına geldi. “Bu yer yüzünden. Ben yokken Carline’in başka birini bulduğunu düşünüyordum.” Jimmy’ye baktı. “Ya sen?”</p>

  <p>Jimmy omuzlarını silkti. “Beni de bir tuhaf etti, ama belki yaşımdan filandır. Sadece acayip giysiler giymiş yabancı insanları düşündürdü. Bilmiyorum. Beni sinirlendirdi gibi.”</p>

  <p>Martin, “Elfler moredhellerin buraya kudret düşleri görmek için geldiğini söylüyor,” dedi.</p>

  <p>Jimmy, “Eh, tek bildiğim, o yürüyen ölülere benziyordunuz,” dedi. Yarığa doğru ilerledi. “Karanlık oldu. Ben gidip de etrafa bakınayım ve etraf sessizse hepimiz gidebiliriz.”</p>

  <p>Arutha, “Bence seninle ben beraber gitmeliyiz,” dedi.</p>

  <p>“Hayır,” dedi çocuk hırsız. “İtaatte kusur etmek istemem, ama hayatımı uzman olduğum bir şeyi yaparak tehlikeye atacaksam, bunu bırak ben yapayım. O yerin içinde birinin etrafta sürünerek dolaşması gerekecek ve senin kuyruğuma takılmanı istemiyorum.”</p>

  <p>“Çok tehlikeli,” dedi Arutha.</p>

  <p>“Bunu inkar edecek değilim,” dedi Jimmy. “Sana Ejder Lordu’nun kutsal mekanının maharet gerektireceğini garanti ederim ve biraz aklın varsa, yalnız gitmeme izin verirsin. Aksi halde daha ben, ‘Oraya basmayın, Majesteleri,’ diyemeden ölmüş olursun ve öyle olacaksa daha baştan hiç zahmet etmesek daha iyiydi. Geceşahinleri’nin seni şişlemesine izin verirdik, ben de Krondor’da daha nice rahat geceler geçirirdim.”</p>

  <p>Martin, “Hakkı var,” dedi.</p>

  <p>Arutha, “Bunu sevmedim, ama haklısın,” dedi. Çocuk gitmek üzere dönünce ekledi, “Sana zaman zaman bana Amos Trask denen o korsanı hatırlattığını söylemiş miydim?” Karanlıkta çocuğun sırıttığını hissedebiliyorlardı.</p>

  <p>Jimmy yarıktan hızla çıktı ve dışarı bakındı. Etrafta hiç kimseyi görmeyince binaya doğru hızlı bir koşuya kalktı. Duvarın dibine gelince, kapıya ulaşana kadar yan yan ilerledi. Bir an sessizce durup soruna hangi açıdan yaklaşmanın en doğrusu olacağına karar vermeye çalıştı. Kapıyı tekrar inceledikten sonra kapının pervazında parmak ve ayak koyacak yerler bularak güçbela duvara tırmandı. Bekleme odasını pencereden tekrar gözledi. Çift kanatlı kapılar arkadaki karanlığa açılıyordu. Onun dışında oda boştu. Jimmy yukarıya bir göz attı ve boş bir tavanla karşılaştı. İçeride onu öldürmek için bekleyen şey neydi? Köpeklerde pire olduğu ne kadar kesinse, içeride bir tuzak olduğu da o kadar kesindi. Ve böyleyse, bu ne türden bir tuzaktı ve nasıl atlatılabilirdi? Jimmy bir kez daha bu yerde bir terslik olduğuna dair yakasını bırakmayan o rahatsız edici hisse kapıldı,</p>

  <p>Jimmy tekrar yere indi ve derin bir nefes aldı. Elini uzatıp kapının sürgüsünü kaldırdı. Kapıyı iterek menteşeleri sağda olan kapı arkadaki herhangi bir şeyden bir an için korusun diye sola doğru sıçradı. Hiçbir şey olmadı.</p>

  <p>Jimmy ihtiyatla içeri bakarak duyularının tutarsızlıkları, mekanın tasarımındaki kusurları, bir tuzağı ortaya çıkarabilecek herhangi bir şeyi aramasına izin verdi. Hiçbir şey görmedi. Jimmy kapıya yaslandı. Ya tuzak büyülüyse? İnsanları, moredhel olmayanları, yeşil giyen herhangi birini veya her neyse onu öldürmek için tasarlanmış bir büyüye karşı hiçbir savunması yoktu. Jimmy elini kapıdan içeri uzattı, her an geri çekmeye hazırdı. Hiçbir şey olmadı.</p>

  <p>Jimmy oturdu. Sonra yere yattı. Dar açıdan her şey farklı görünüyordu ve bir şey görebilmeyi ümit ediyordu. Ayağa kalkarken bir şey dikkatini çekti. Zemin aralarında ufak boşluklar olan, eşit boyut ve dokudaki mermer levhalarıyla döşenmişti. Ayağını kapının önündeki levhaya hafifçe koyup ağırlığını yavaş yavaş verdi ve herhangi bir hareket olup olmadığına baktı. Hiç hareket yoktu.</p>

  <p>Jimmy içeri girdi ve uzaktaki kapılara doğru ilerledi. Üzerine basmadan önce her mermer levhasını yokluyor ve içinde bir tuzak olmadığına karar veriyordu. Duvarı ve tavanı da inceledi, odada ona bilgi verebilecek her türlü şeyi tarttı. Hiçbir şey. O eski tanıdık duygu Jimmy’nin yakasını bırakmıyordu: Burada ters olan bir şey vardı.</p>

  <p>Jimmy içini çekerek açık kapılardan binanın merkezine yöneldi ve içeri girdi.</p>

  <p class="ayrac"><img alt="ayrac" src="../Images/ayrac.png" /></p>

  <p>Jimmy önceki mesleğinde pek çok rezil şahıs görmüştü ve bu Jaccon onların arasında hiç sırıtmazdı. Jimmy dümdüz yere uzanıp cesedi tersyüz etti. Ölü adamın ağırlığı kapının önündeki diğer taşa inince, hafif bir şaklama sesi oldu ve yukarıdan bir şey geçti. Jimmy Jaccon’u inceledi ve adamın göğsünde, köprücük kemiğinin yakınına saplanmış ufak bir dart buldu. Jimmy darta dokunmadı; dokunmasına gerek yoktu; çabuk etki eden bir zehir içerdiğini biliyordu. Adamın üzerindeki bir başka ilgi çekici nesne de, kabzasına mücevherler yerleştirilmiş, güzel bir kıvrık hançerdi. Jimmy hançeri adamın kemerinden çekti ve kendi tuniğinin içine tıktı.</p>

  <p>Jimmy topuklarının üzerine oturdu. Hiç kapısı olmayan uzun, boş bir holden binanın toprak seviyesinin altındaki bir katına inmişti. Arutha ile diğerlerinin beklemekte olduğu mağaralardan en çok yüz metre uzakta olduğunu tahmin ediyordu. Cesede holden çıkan yegane kapının önünde rastlamıştı. Kapının hemen arkasındaki taş levha diğerlerine göre hafifçe çöküktü.</p>

  <p>Ayağa kalkıp kapıdan çapraz geçerek kapının önünde olanın yanındaki levhaya bastı. Tuzak o kadar barizdi ki, insanı neredeyse bağırarak dikkatli olmaya çağırıyordu, ama bu ahmak, efsanelerdeki hâzinelere koşarken içine düşmüştü. Ve de bedelini ödemişti.</p>

  <p>Bir şey Jimmy’yi rahatsız ediyordu. Tuzak <i>fazla</i> barizdi. Sanki birisi onu alt ettiği için kendisine güvenmesini istemişti. Başını iki yana salladı. İçinde ne kadar tedbirsizlik varsa, hepsi kaybolmuştu. Artık bütünüyle profesyonel, atılan herhangi bir yanlış adımın muhtemelen son adımı olacağını anlayan bir hırsızdı.</p>

  <p>Jimmy yanında getirdiği tek meşalenin verdiğinden daha fazla ışık olmasını isterdi. Jaccon’un altındaki zemini yokladı ve yerinden oynamış bir taş daha gördü. Elini kapının pervazında gezdirdi ve herhangi bir tuzak teli veya onun gibi tetikleyici bir alet bulamadı. Kapının önündeki levhalara basmaktan kaçınarak kapıdan çıkan Jimmy cesedin yanından geçerek binanın merkezine doğru yoluna devam etti.</p>

  <p class="ayrac"><img alt="ayrac" src="../Images/ayrac.png" /></p>

  <p>Daire şeklinde bir odaydı. Ortasında ince bir kaide yükseliyordu. Kaidenin üzerinde, görünmeyen bir kaynaktan aydınlanan kristal bir küre vardı. Kürenin içinde de, yeşil-gümüş yaprakları, kırmızı meyveleri ve gümüş dikenleri olan tek bir dal. Jimmy ihtiyatla yürüdü. Kaidenin durduğu yer dışında her yana bakıyordu. Odanın kürenin etrafındaki ışık havuzuna adım atmadan uzanabileceği her yerini santim santim araştırdı ve tuzağı tetikleyen türden hiçbir şeye rastlamadı. Ama Jimmy’nin kafasının gerisindeki, yakasını hiç bırakmayan his bu yerde birşeylerin yanlış olduğunu haykırıyordu. Jaccon’u bulalı beri, hepsi de işini bilen her hırsızın bulabileceği kadar kolay olan üç tuzaktan kaçınmıştı. Şimdiyse burada, en son tuzağın olmasını beklediği yerde, hiç tuzak bulamıyordu.</p>

  <p>Jimmy yere oturdu ve düşünmeye başladı.</p>

  <p class="ayrac"><img alt="ayrac" src="../Images/ayrac.png" /></p>

  <p>Arutha ile diğerleri dikkat kesildiler. Jimmy hızla yarığın içine girmiş ve hafif bir gümlemeyle mağaranın zeminine inmişti. “Ne buldun?” diye sordu Arutha.</p>

  <p>“Büyük bir yer. Hepsi de kapıdan binanın ortasına gidip dışarı çıkacağın tek bir yol olacak şekilde tasarlanmış, bir sürü boş odası var. İçeride ortasındaki bir tür ufak mahfaza dışında bir şey yok. Etrafından dolanılabilecek kadar basit, birkaç tuzak var.</p>

  <p>“Ama binanın tamamı fazlasıyla merkezini şaşmış. Yanlış olan bir şey var. Bina sahte.”</p>

  <p>“Ne?” dedi Arutha.</p>

  <p>“Seni yakalamak istediğini, ancak fazla kurnaz olmandan endişe ettiğini düşün. Seni yakalamak üzere işe aldığın tüm zeki delikanlıların bir nebze yavaş kalması durumunda son bir kapsamlı şey eklemez miydin sence?”</p>

  <p>“Binanın bir tuzak olduğunu mu düşünüyorsun?” dedi Martin.</p>

  <p>“Evet, büyük, inceden inceye işlenmiş, zekice bir tuzak. Bak, diyelim ki bir mistik gölün var ve kabilen buraya büyü yapmak, ölülerden güç almak veya Kara Kardeşler burada ne yapıyorsa onu yapmak için geliyor. İnsan gibi düşünmek için bu son kapsamlı şeyi eklemek istersin. Belki de Ejder Lordları bina yapmıyordur da insanlar yapıyordur; sen de bu binayı, içinde hiçbir şey olmayan bu büyük binayı inşa edersin. Sonra bir yerine, örneğin içindeki bir mahfazaya bir dal Gümüşdiken koyar ve bir tuzak kurarsın. Birisi yolun üzerine yerleştirdiğin ufak merhabaları bulur, kendisini çok, çok akıllı sanarak etraflarından dolaşır, sağda solda gezinir, Gümüşdiken’i bulur, çeker ve...”</p>

  <p>“Ve tuzak kapanır,” dedi Laurie çocuğun mantığına duyduğu hayranlık sesinden okunarak.</p>

  <p>“Ve tuzak kapanır,” dedi Jimmy. “Nasıl yaptıklarını bilmiyorum, ama son tuzağın bir tür büyü olduğuna kalıbımı basarım. Geri kalanları bulmak fazlasıyla kolaydı, en sonunda da hiçbir şey yoktu. İddiaya girerim Gümüşdiken’in içinde olduğu küreye dokunduğun zaman dışarıyla aranda on iki kapı kapanacak, duvarlardan o ölü savaşçılardan yüz tanesi çıkacak veya binanın tamamı tepene inecek.”</p>

  <p>Arutha, “İkna olmuş değilim,” dedi.</p>

  <p>“Bak, orada bir açgözlü haydutlar sürüsü var. Pek çoğu fazla akıllı değiller, yoksa dağlarda yaşayan eşkıyalar olmazlardı. Bir şehirde yaşayan izzetinefis sahibi hırsızlar olurlardı. Aptal olmanın yanında, açgözlüler. Bu yüzden Prens’i arayıp biraz altın kazanmak için buraya geliyorlar ve onlara, ‘Binaya girme,’ deniyor. Şimdi, bu zeki delikanlılardan her biri moredhellerin yalan söylediğini düşünüyor, zira herkesin kendisi kadar aptal ve açgözlü olduğuna inanıyor. Bu zeki delikanlılardan biri oraya gidip etrafa bakınıyor ve zahmetlerinin karşısında gırtlağına bir dart yiyor.</p>

  <p>“Kaidenin üzerindeki küreyi bulduktan sonra geri dönüp etrafı iyice bir kolaçan ettim. O saray yakın bir zamanda moredheller tarafından inşa edilmiş. Ben ne kadar eskiysem o da yaklaşık o kadar eski. Cephesi taş kaplı, çoğu ahşaptan bir bina. Eski binalarda bulundum. Bu onlardan biri değil. Nasıl yaptılar, bilemiyorum. Belki büyüyle ya da sadece çok fazla köle çalıştırarak, ama en çok birkaç ay önce yapılmış.”</p>

  <p>“Ama Galain burasının bir Valheru mekanı olduğunu söyledi,” dedi Arutha.</p>

  <p>Martin, “Onun haklı olduğunu sanıyorum, ama bence Jimmy de haklı. Bana Tomas’ın savaştan hemen önce Valheruların yeraltı sarayından Dolgan tarafından kurtarılışını anlatılırdı ya, hatırlıyor musun?” Arutha hatırladığını söyledi. “O yer de burayı hatırlatıyor.”</p>

  <p>“Bir meşale yakın,” dedi Arutha. Roald bunu yaptı ve yarıktan uzaklaştılar.</p>

  <p>Laurie, “Bir mağaraya göre zeminin hayli düz olduğunu fark eden oldu mu?” dedi.</p>

  <p>“Duvarlar da hayli düzgün,” diye ekledi Roald.</p>

  <p>Baru etrafa bakındı. “Acelemiz yüzünden bu yeri hiç yakından incelemedik. Doğal değil. Çocuk haklı. Bina bir tuzak,” dedi.</p>

  <p>Martin, “Bu mağara sistemi iki bin veya daha çok yıldır yıpranmakta. Üzerimizde bu yarık varken her kış buraya yağmur ve yukarıdaki gölden sızıntılar geliyordur. Duvarlara yazılanların büyük bölümünü aşındırmış,” dedi. Elini ilk bakışta taştaki dönüşlere benzeyen şeylerin üzerinde gezdirdi. “Ama hepsini değil.” Duvarlarda, yıllarca aşınmaktan silikleşmiş bir deseni gösterdi.</p>

  <p>Baru, “Ve böylece kadim umutsuzluk düşleri görüyoruz,” dedi.</p>

  <p>Jimmy, “Daha keşfetmediğimiz bazı tüneller var. Bir bakalım,” dedi.</p>

  <p>Arutha yol arkadaşlarına baktı. “Pekala. Sen önden git, Jimmy. Bütün tünellerin açıldığı o mağaraya dönelim, sen de muhtemel bir tanesini seç ve nereye çıktığına bakalım.”</p>

  <p class="ayrac"><img alt="ayrac" src="../Images/ayrac.png" /></p>

  <p>Üçüncü tünelde aşağı inen merdiveni buldular. Onu izleyerek yerdeki tortuların görünümünden anlaşıldığı kadarıyla çok eski olan, geniş bir salona geldiler. Buraya bakan Baru, “Bu salona yüzyıllardır kimse ayak basmamış,” dedi.</p>

  <p>Zemine çizmesiyle vuran Martin onunla hemfikir oldu. “Burada birikmesi yıllarca sürecek kadar toz var.”</p>

  <p>Jimmy onları uzun zaman önce pastan neredeyse kullanılmaz hale gelmiş, tozlarla ağırlaşmış meşale tutacaklarının asılı olduğu dev kemerlerin altından yürüttü. Salonun uzak ucunda bir oda keşfettiler. Roald bir zamanlar koca koca kapıların asılı durduğu, artık tuhaf pas yığınlarına dönüşerek neredeyse tanınmaz hale gelmiş dev demir menteşeleri inceledi. “Bu kapıdan geçmek isteyen her neyse, beklemeye pek meraklı değilmiş.”</p>

  <p>Jimmy kapıdan geçerken durdu. “Buna bak.”</p>

  <p>Kadim ihtişamın hayal meyal yankılarını taşıyan, geniş bir salonla karşı karşıya idiler. Duvarlarda artık hiçbir renk taşımayan, lime lime olmuş paçavralardan az hallice durumdaki duvar halıları asılıydı. Meşalelerinden duvarlara titreşen ışıklar vuruyor, kadim anıların çağlar süren uykularından uyandığı izlenimini veriyordu. Belki bir zamanlar tanınabilecek olan bir sürü nesne, artık salonda dört bir yana saçılmış çer-çöp yığınları oluşturuyordu. Tahta kıymıkları, bükülmüş bir demir parçası, altından tek bir kırık çömlek parçası, hepsi de bir zamanlar var olanların ipucunu verirken, saklı gerçekleri açığa vurmuyordu. Odada sağlam duran yegane nesne, sağdaki duvarın yan boyundaki bir kaidenin üzerinde duran tahttı. Martin yaklaşıp yüzyıllar öncesinden kalan taşa dokundu. “Bir zamanlar burada bir Valheru oturmuş. Tahtı buymuş.” Salondaki herkes, bir düşü hatırlar gibi, bu yerin ne kadar yabancı olduğunu hissettiler. Üzerinden bin yıllar geçmişken, Ejder Lordu’nun erki hâlâ hayal meyal oradaydı. Artık başka bir şeyle karıştırmaya imkan yoktu: Burada, kadim bir ırkın mirasının yüreğinde duruyorlardı. Moredhel düşlerinin kaynağı, Kara Yol üzerindeki kudret kaynaklarından biri buradaydı.</p>

  <p>Roald, “Pek bir şey kalmamış. Buna neden olan neydi? Yağmacılar mı? Kara Kardeşler mi?” dedi.</p>

  <p>Martin adeta duvarlardaki tozda yüzyılların tarihini görerek etrafına bakındı. “Sanmam. Kadim irfanı bildiğim kadarıyla, bu Kaos Savaşları zamanından kalmış dahi olabilir.” Topyekün yıkımı işaret etti. “Ejderlerin sırtında savaşıyorlardı. Tanrılara meydan okuyorlardı ya da efsanelerimiz böyle diyor. O mücadeleye tanık olan pek az şey ayakta kalmış. Gerçeği muhtemelen hiç öğrenemeyeceğiz.”</p>

  <p>Jimmy odada dolanıyor, oraya buraya parmağını sokuyordu. Nihayet geri döndü ve, “Burada yetişen bir şey yok,” dedi.</p>

  <p>Arutha kızgınlıkla, “Gümüşdiken nerede, o halde?” diye sordu. “Her yere baktık.”</p>

  <p>Herkes uzun bir an sessiz kaldı. Nihayet Jimmy, “Her yere değil,” dedi. “Gölün etrafına baktık ve” -eliyle salonu gösterdi- “gölün altına da baktık. Ama gölün <i>içine</i> bakmadık.”</p>

  <p>“Gölün içine mi?” dedi Martin.</p>

  <p>Jimmy, “Calin ve Galain onun suyun kenarına çok yakın yetiştiğini söylemişti. Bu durumda, elflere bu yıl çokça yağmur yağıp yağmadığını sormayı akıl eden oldu mu?” dedi.</p>

  <p>Martin’in gözleri faltaşı gibi açıldı. “Su seviyesi yükselmiş!” dedi.</p>

  <p>“Yüzmek isteyen var mı?” dedi Jimmy.</p>

  <p class="ayrac"><img alt="ayrac" src="../Images/ayrac.png" /></p>

  <p>Jimmy ayağını geri çekti. “Soğuk,” diye fısıldadı.</p>

  <p>Martin Baru’ya, “Şehir çocuğu işte. Dağların iki bin yüz metre yükseğine çıkmış, göl soğuk diye şaşırıyor,” dedi.</p>

  <p>Martin şapırtı çıkarmamak için dikkatle suya adım attı. Baru da onu izledi. Jimmy de derin bir nefes alıp su her adımla birlikte daha da yükseldikçe yüzünü buruşturarak peşlerinden gitti. Bir kaya sırtının üzerinden adımını attığında beline kadar suya girdi ve sessiz bir acı solumasıyla ağzını açtı. Kıyıdaki Laurie acımayla yüzünü buruşturdu. Arutha ile Roald köprüde herhangi bir alarm işareti olup olmadığını gözlüyordu. Üçü de suya inen hafif meylin arkasında yere doğru eğilmişti. Gece sessizdi ve moredhellerle hain insanların çoğu köprünün uzak ucunda uyuyordu. Şafağın hemen öncesindeki saatleri beklemeye karar vermişlerdi. İnsan iseler muhafızların yarı uykulu olması muhtemeldi ve moredheller bile gündoğumundan hemen önce hiçbir şey olmayacağını varsaymaya meyilli olacaktı.</p>

  <p>Sudaki hafif hareket seslerini Jimmy’nin ilk kez kafasını suyun altına sokup ânında dışarı çıkarken aldığı soluğun sesi izledi. Ciğerlerine hava doldurarak tekrar suyun altına daldı. Diğerleri gibi elleriyle yoklayarak körlemesine çalışıyordu. Aniden yosun kaplı kayalar arasındaki keskin bir şeye çarpınca eli kesildi. Ona gürültülü gelen bir solukla yukarı çıktı, ama köprüde duyulduğunu gösteren hiçbir belirti yoktu. Suyun altına batarak kaygan kayaları yokladı. Dikenli bitkiyi yine parmağına batması sayesinde buldu, ama zıplayarak yukarı çıkmadı. Bitkiyi tutup çekerek elini iki kez daha deldi, ama bitki birden çıktı. Yüzeye çıkarak, “Bir şey buldum,” diye fısıldadı.</p>

  <p>Sırıtarak elindeki, ufak ayın ışığında neredeyse bembeyaz renkte parlayan bitkiyi kaldırdı. Gümüş dikenleri olan bir gül dalına yapıştırılmış kırmızı meyveleri andırıyordu. Jimmy onu hayranlıkla elinde çevirdi. Muzaffer bir ufak “Ah” sesiyle, “Buldum,” dedi.</p>

  <p>Martin ile Baru da sudan yürüyerek yanına geldiler ve bitkiyi incelediler. “Bu kadarı yeter mi?” diye sordu Hadati.</p>

  <p>Arutha, “Elfler hiç söylemedi. Bulabilirseniz biraz daha alın, ama sadece birkaç dakika daha bekleyebiliriz,” dedi. Bitkiyi dikkatle bir beze sardı ve çantasına kaldırdı.</p>

  <p>On dakika içinde üç bitki daha bulmuşlardı. Arutha bunun yeterli olduğuna ikna oldu ve mağaraya dönme zamanının geldiği sinyalini verdi. Üzerinden sular damlayan ve iliklerine kadar donmuş durumdaki Jimmy, Martin ve Baru yarığa doğru seğirtip diğerleri nöbet tutarken içeri girdiler.</p>

  <p>Mağaranın içinde Arutha bitkileri Roald’ın tuttuğu yanan ufak bir odun parçasının ışığında incelerken yeniden doğmuş gibiydi. Jimmy Martin’e sırıtırken dişlerinin takırdamasına engel olamıyordu. Arutha gözlerini bitkiden alamıyordu. Gümüş dikenleri, kırmızı meyveleri ve yeşil yapraklarıyla dallara bakarken içinden geçen tuhaf duygulara şaşıyordu. Zira dalların berisinde, yalnızca onun görebileceği bir yerde, usul bir kahkahanın yeniden duyulabileceğini, yumuşacık bir elin yüzüne dokunabileceğini ve bildiği her türlü mutluluğun tecessümünün bir kez daha onun olabileceğini biliyordu.</p>

  <p>Jimmy Laurie’ye baktı. “Başarabileceğimizi düşünüyor değilsem, ne olayım.”</p>

  <p>Laurie Jimmy’ye tuniğini attı. “Şimdi tek yapmamız gereken tekrar aşağı inmek.”</p>

  <p>Arutha başını kaldırdı. “Çabuk giyinin. Hemen gidiyoruz.”</p>

  <p class="ayrac"><img alt="ayrac" src="../Images/ayrac.png" /></p>

  <p>Arutha kanyonun kıyısından çıkarken Galain, “İpleri tekrar çekmek üzereydim. Ucu ucuna yetiştiniz, Prens Arutha,” dedi.</p>

  <p>“Bir gün daha beklemektense dağdan olabildiğince çabuk inmenin en iyisi olduğunu düşündüm.”</p>

  <p>“Buna itiraz edemeyeceğim,” dedi elf. “Dün gece hainlerin şefi ve moredhel liderleri arasında bir tartışma oldu. Duyacak kadar yaklaşamadım, ama karanlık olanlarla insanlar pek iyi anlaşamadığından, bu anlaşmanın yakında sona ereceğini tahmin ediyorum. Bu olursa, Murad beklemeyi kesip tekrar aramaya başlamaya karar verebilir.”</p>

  <p>“O halde buradan aydınlık bastırmadan önce uzaklaşabildiğimiz kadar uzaklaşsak iyi olacak.”</p>

  <p>Bir sahte şafak dağlara gelirken gökyüzü çoktan ağarmaya başlamıştı. Talih kısmen onlardan yanaydı, zira dağların bu tarafında gölgede, yüzlerini şafağa verseler olacağından daha uzun bir süre saklanabileceklerdi. Bunun sadece biraz yardımı olacaktı, ama her türlü yardıma minnettar olurlardı.</p>

  <p>Martin, Baru ve Roald iplerden çabucak çıkmıştı. Diğerlerine bahsetmeyi ihmal ettiği üzere tırmanma becerisine sahip olmayan Laurie, biraz debelendi. Yol arkadaşlarının sessiz teşvikleriyle, nihayet kenardan yukarı çıktı.</p>

  <p>Jimmy çabucak yukarı tırmandı. Sabah aydınlığı artıyordu. Jimmy birinin köprüden uzaklaşması durumunda kanyonun cephesinde görülmekten korkuyordu. Aceleden dikkatsiz davrandı ve bir kaya çıkıntısına basıp kayınca ve ayak baş parmağı yana savruldu. Yaklaşık bir metre düşerken ipe yapıştı ve kanyonun cephesine çarpınca bir homurtu koyuverdi. Sonra yan tarafında acı patladı ve haykırışını bastırdı. Ses çıkarmadan soluk almaya çalışarak sırtını kanyon duvarına döndü. Bir spazmla ipi sol kolunun altına sarıp sıkı sıkı bağladı. Dikkatle tuniğinin içine uzandı ve ölü adamdan aşırdığı bıçağı hissetti. Giyinirken bıçağı yapması gerektiği gibi çantasına yerleştirmek yerine aceleyle tekrar tuniğinin içine tıkmıştı. Şimdi yan tarafına çelik en az beş santim saplanmıştı. Sesini denetim altında tutarak, “Beni yukarı çekin,” diye fısıldadı.</p>

  <p>İpi yukarı çektiklerinde gelen ilk acı dalgasıyla birlikte ip neredeyse Jimmy’nin elinden kurtulacaktı. Kaydı ve dişlerini gıcırdattı. Derken kenardan çıktı.</p>

  <p>“Ne oldu?” diye sordu Prens.</p>

  <p>“Dikkatsiz davrandım,” diye yanıt verdi çocuk. “Tuniğimi kaldırsana.”</p>

  <p>Laurie bunu yaptı ve küfretti. Martin çocuğa kafa salladı, çocuk da aynı şekilde yanıt verdi. Sonra bıçağı çekti ve Jimmy neredeyse bayılacaktı. Martin bir cüppeden parça kesip çocuğun yan tarafını sardı. Laurie ve Roald’a işaret etti, onlar da kanyondan uzaklaşırken çocuğu iki koluna girip taşıdılar. Hızla aydınlanan sabahta aceleyle yürürlerken Laurie, “Bunu kolay yoldan yapamazdın, değil mi?” dedi.</p>

  <p class="ayrac"><img alt="ayrac" src="../Images/ayrac.png" /></p>

  <p>Günün ilk yarısı boyunca Jimmy’yi taşırken yakayı ele vermemeyi başarmışlardı. Moredhellerin Moraelin’in istila edildiğinden hâlâ haberleri yoktu ve gözlerini dışarı çevirmiş, artık kaçmaya çalışanların yaklaşmalarını bekliyorlardı.</p>

  <p>Ama şimdi bir moredhel gözcüsünü izliyorlardı. Moredhel daha önce geçmekte onca zorlandıkları o kaya çıkıntısının üzerinde tünemişti. Vakit öğleye yaklaşmıştı ve bir çukurluğa çömelmiş, gözden anca gizlenmişlerdi. Martin Galain’e işaret vererek elfe ilk mi, ikinci mi harekete geçmek istediğini sordu. Elf dışarı çıkarak Martin’in de peşinden gelmesine izin verdi. İkindi durgun, gün üç gece önceki geçişlerinde ufak hareketleri gizleyen hafif yelden dahi yoksundu. Artık nöbetçiyi ayaklandırmadan altı metre gitmek için bile elf ve Martin’in sahip olduğu beceriler gerekliydi.</p>

  <p>Martin yayına bir ok yerleştirdi ve Galain’in omzunun üzerinden nişan aldı. Galain avcı bıçağını çekti ve moredhelin yanında ayağa kalktı. Galain moredhelin omzuna dokundu. Beklenmeyen dokunuş üzerine kara elf hızla arkasını döndü ve Galain bıçağıyla gırtlağını kesti. Moredhel yükseldi ve Martin’in oku göğsüne saplandı. Galain onu dizlerinden kavrayarak eski oturur konumuna getirdi. Martin’in okunu, ucunu çekip çıkarmaya çalışmak yerine bükerek kırdı. Birkaç saniye içinde moredhel öldürülmüştü, ama hâlâ mevkiindeymiş gibi görünüyordu.</p>

  <p>Martin ile Galain tekrar eğildiler ve diğerlerine döndüler. “Birkaç saat içinde onu bulurlar. Bizim giriş yolunda olduğumuzu düşünüp önce yukarımızı arayabilirler, ama sonra dağdan ineceklerdir. Şimdi kaçmamız gerekiyor. Durmazsak elf ormanlarının dış bölgelerinin iki gün uzağındayız. Gelin.”</p>

  <p>Yoldan aceleyle ilerlediler; Laurie tarafından yarı yarıya taşınan Jimmy acıyla yüzünü buruşturuyordu. “Keşke atlar hâlâ orada olsaydı,” diye mırıldandı Roald.</p>

  <p>“Değillerse bile,” dedi Jimmy zayıfça, “hiç değilse yolun tümü yokuş aşağı.”</p>

  <p class="ayrac"><img alt="ayrac" src="../Images/ayrac.png" /></p>

  <p>Yalnızca atlara açık arazide koşmak için ihtiyaç duydukları minimum molayı vermek için durdular. Hayvanlar muhtemelen koşudan sonra tekrar kullanılamaz olacaktı, ama bunun çaresi yoktu. Artık Anita’nın iyileşmesini sağlayacak şey elinde olduğundan, Arutha hiçbir şeyin dönmesine engel olmasına izin vermeyecekti. Daha önce, umutsuzluğun kıyısındaki bir adamdı; şimdiyse içinde bir ateş yanıyordu ve onu hiçbir şeyin söndürmesine izin vermeyecekti. Gecenin içinde atlarını sürdüler.</p>

  <p class="ayrac"><img alt="ayrac" src="../Images/ayrac.png" /></p>

  <p>Ağızları köpüklenmiş, nefes nefese kalmış atlar, bitkin biniciler tarafından ağaçlık yolda sürüldüler. Hâlâ dağların eteklerinde, ancak elf ormanlarının sınırına daha yakın olan ormanların derinliklerine girmişlerdi. Jimmy kan kaybı, yorgunluk ve acıdan yarı baygın haldeydi. Yarası gece bir ara yeniden açılmıştı ve yan tarafını tutmaktan fazla bir şey yapamamıştı. Sonra çocuğun gözleri kaydı ve Jimmy yüz üstü yola kapaklandı.</p>

  <p>Tekrar ayıldığında Martin ve Roald yarasını Martin’in cüppesinden kesilmiş yeni sargılarla sararken Laurie ve Baru’nun desteğiyle doğrulup oturdu. “Elvandar’a varana kadar bununla idare etmen gerekecek,” dedi.</p>

  <p>Arutha, “Tekrar açılırsa, bir şey söyle. Galain, onun atına bin ve düşmesine izin verme,” dedi.</p>

  <p>Bir kez daha eyerlerin tepesindeydiler ve bir kez daha kabusu andıran yolculuğa katlandılar.</p>

  <p class="ayrac"><img alt="ayrac" src="../Images/ayrac.png" /></p>

  <p>İkinci günün şafağına yakın, ilk at yalpaladı. Martin onu hemen öldürdü ve, “Bir süre koşarım,” dedi.</p>

  <p>Dük neredeyse üç mil boyunca koştu; yorulmuş atların hızı normalden daha yavaş da olsa, bu etkileyici bir başarıydı. Önce Baru, sonra da Galain bir süre yayan gittiler, ama yine de sınırlarına yaklaşıyorlardı. Atlar eşkin gitmeye başlamıştı. Sonra sadece yürüyebildiler.</p>

  <p>Sessizlik içinde gecede yol aldılar, geçen her dakika onları güvenliğe yaklaştırır, arkalarında bir yerde, dilsiz moredhel yüzbaşısı ve Kara Katillerinin peşlerinden geldiğinin bilinciyle metreleri sayarak. Sabaha yakın, ufak bir yoldan geçtiler ve Martin, “Burada güçlerini ikiye bölmeleri gerek, zira doğuda Taş Dağı’na yönelmediğimizden emin olamazlar,” dedi.</p>

  <p>Arutha, “Herkes atından insin,” dedi.</p>

  <p>Söylediğini yaptılar ve Prens, “Martin, atları bir süre Taş Dağı’na götür, sonra da serbest bırak. Biz yola yayan devam edeceğiz,” dedi.</p>

  <p>Martin kendisine söyleneni yaparken Baru da yürüyenlerin ayak izlerini gizledi. Martin onlara bir saat sonra yetişti. Orman yolundan aşağı onlara doğru koşarken, “Galiba arkadan bir ses duydum. Emin olamıyorum. Rüzgar şiddetleniyor, ses de hafifti,” dedi.</p>

  <p>Arutha, “Elvandar’a doğru yola devam edeceğiz, ama savunulabilir bir konum bulmak için gözlerinizi açık tutun,” dedi.</p>

  <p>Yaklaşık yarım saat boyunca, peşlerinden gelenlerin ormanda yankılanan seslerini duyana kadar tökezleyerek koştular. Korku onları koşmaya itince bir enerji patlaması hissettiler. Sonra Arutha neredeyse kusursuz bir doğal siper oluşturan yarı çember halindeki bir kaya çıkıntısını işaret etti. Galain’e, “Yardıma daha ne kadar var?” diye sordu.</p>

  <p>Elf erken sabah ışığında ormanları süzdü ve, “Ormanlarımızın sınırına yakınız. Halkım bir, belki iki saat uzaklıktadır,” dedi.</p>

  <p>Arutha elfe çabucak Gümüşdiken’in içinde olduğu çantayı verdi ve, “Jimmy’yi al. Siz dönene kadar onları burada tutarız,” dedi. Hepsi de çantanın elfin zamanında dönememesi ihtimaline karşı verildiğini biliyordu. Hiç değilse Anita hâlâ iyileşebilecekti.</p>

  <p>Jimmy kayaya oturdu. “Gülünç olma. Yardım istemesi için gereken zamanı ikiye katlarım. Durduğum yerde dövüşmeyi koşmaktan daha iyi becerebilirim.” Bunu söyleyerek taş siperin üzerinden tırmandı ve kamasını çıkardı.</p>

  <p>Arutha çocuğa baktı: bitkindi, tekrar kan kaybediyordu, yorgunluk ve kan kaybı yüzünden neredeyse tekrar bayılacak haldeydi, ama yine de kamasını tutarken sırıtıyordu. Arutha başını sertçe salladı ve elf yola düştü. Çabucak kayaların arkasına geçtiler, silahlarını çekip beklediler.</p>

  <p class="ayrac"><img alt="ayrac" src="../Images/ayrac.png" /></p>

  <p>Uzun dakikalar boyunca, her geçen an kurtulma şanslarının arttığını bilerek, kayaların arkasında toplaşıp beklediler. Aldıkları her nefesle kurtuluş ve mahvoluşun onlara doğru koştuğunu hissediyorlardı. Hayatta kalmaları her şeyden çok şansa bağlıydı. Calin ile savaşçıları ormanın kıyısına yakın bir yerde bekliyor olması ve Galain’in onları çabuk bulması durumunda umut vardı; aksi halde hiç umut yoktu. Atlıların uzaktan gelen sesleri giderek daha yüksek bir hal alıyordu. Her an ağır ağır geçiyor, keşfedilme ihtimali olan her saniye geçmek bilmiyor ve beklemenin ızdırabı artıyordu. Sonra, neredeyse memnuniyetle karşıladıkları bir rahatlamayla, bir bağırış duyuldu ve moredheller üzerlerine saldırdı.</p>

  <p>Bir hedef bulduğunda yayını çoktan germiş olan Martin ayağa kalktı. Onları gören ilk moredhel göğsüne saplanan okun şiddetiyle geriye savrularak eyerinden düştü. Arutha ile diğerleri hazırlandılar. Etrafta açılan ani ateşe şaşıran on iki moredhel süvari sürü halinde dönüp duruyordu. Onlar daha karşılık veremeden Martin bir tanesini daha indirdi. Üçü dönüp uzaklaştılar, ama diğerleri saldırıya geçti.</p>

  <p>Kaya çıkıntısı yükselip yayıldığından moredhellerin onları çiğnemesine engel oluyordu, ama onlar yine de atlarının nallarıyla hâlâ nemli olan toprakta donuk gümbürtüler çıkararak dörtnala yaklaştılar. Atlarının boyunlarına yakın gitmelerine rağmen, iki tanesi daha taştan tabyaya varana kadar Martin’in oklarına hedef oldu. Derken moredheller yanlarındaydı. Baru kayaların üzerine fırladı; havayı bölen uzun kılıcı hayal meyal görünüyordu. Kolu gövdesinden kopan bir moredhel yere düştü.</p>

  <p>Arutha koşup kayalardan atlayarak bir Kara Kardeş’i eyerinden aşağı sürükledi. Moredhel Arutha’nın bıçağıyla can verdi. Başka bir süvari saldırıya geçerken meçini kınından çeken Arutha yerinde döndü. Prens son âna kadar yerini terk etmedi, sonra yan bir sıçrayış ve bir kesme hamlesiyle atlıyı oturduğu yerden etti. Hızlı bir hamleyle moredhel öldü.</p>

  <p>Roald moredhellerden birini eyerinden aşağı çekti ve ikisi de kayaların korunağına kaydılar. Jimmy onlar yerde yuvarlanırken bekledi, bir açıklık gördüğünde de çocuğun kaması başka bir Kara Kardeş’in ölümüne neden oldu.</p>

  <p>Geriye kalan ikisi Laurie ve Martin’in hazır olduğunu görüp geri çekilmeyi yeğlediler. Martin’in yayı, sabah ışığında şarkısını söylerken ikisi de öldüler. Onlar eyerden çıkar çıkmaz, Martin kayaların üzerindeydi. Cesetleri çabucak yağmaladı ve kısa bir yay ve iki ok dolu sadakla birlikte döndü. Boşalmış sadağını göstererek, “Bendekiler neredeyse bitti,” dedi. “Bunlar metrelik ok değil, ama gerekirse bu ufak at okunu kullanabilirim.”</p>

  <p>Arutha etrafına bakındı. “Çok geçmeden yenileri de gelecektir.”</p>

  <p>“Kaçacak mıyız?” diye sordu Jimmy.</p>

  <p>“Hayır. Ancak kısa bir fark atarız ve burası kadar kolay savunulabilir bir yer bulamayız. Bekleyeceğiz.”</p>

  <p>Dakikalar geçti ve hepsi de moredhellerin onlara saldırmak için kullanacaklarını bildikleri yola bakarak beklediler. Laurie, “Koş, Galain, koş,” diye fısıldadı.</p>

  <p>Orman onlara sonsuzluk gibi gelen bir süre sessiz kaldı. Sonra toz bulutlarıyla, yeri döven nallarla, atlılar göründü.</p>

  <p>Dev dilsiz Murad önden geliyor, onu bir düzine Kara Katil izliyordu. Onların peşinden de diğer moredheller ve hain insanlar geliyordu. Murad dizginlerini çekerek diğerlerine de durmaları işaretini verdi.</p>

  <p>Jimmy inledi. “Yüz kişiler.”</p>

  <p>Roald, “Yüz değil, daha çok otuz gibi,” dedi.</p>

  <p>Laurie, “Bu da yeter,” dedi.</p>

  <p>Arutha kayanın üzerinden bakarak, “Belki birkaç dakika dayanabiliriz,” dedi. Hepsi de durumun umutsuz olduğunun farkındaydı.</p>

  <p>Sonra Baru ayağa kalktı. Ve kimse ona engel olamadan moredhele, Jimmy, Prens ve Martin’in bilmediği bir dilde bağırmaya başladı. Laurie ve Roald başlarını iki yana salladılar.</p>

  <p>Arutha dağlıya uzanmaya kalktı, ama Laurie, “Yapma. Murad’ı birebir dövüşe davet ediyor. Bir şeref meselesi,” dedi.</p>

  <p>“Murad kabul eder mi?”</p>

  <p>Roald omuzlarını silkti. “Bunlar acayip tiplerdir. Kara Kardeşlerle daha önce savaşmıştım. Bazıları cani hainlerdir. Ama çoğu kafayı şeref, tören gibi şeylere takmıştır. Onları nerede bulduğuna bağlı. Oradakiler kuzey Yabon’dan gelme bir Turbalık Askeri çetesiyse, saldırmakla yetinirler. Ama Murad’ın emrindekiler eski moda, derin orman Kara Kardeşleriyse, hayır demesini anlayışla karşılamayabilirler. Arkasında büyülü güçlerin var olduğunu göstermeye çalışıyorsa, reddedip de bağlılıklarını koruyamaz. Ama daha çok Murad’ın şeref meselelerinde ne düşündüğüne bağlı.”</p>

  <p>“Sonucu ne olursa olsun, Baru aralarında karışıklık çıkardı,” diye gözlem yaptı Martin.</p>

  <p>Dilsiz Baru’ya sakince bakarken Arutha moredhellerin etrafta beklediğini görebiliyordu. Sonra Murad elini Baru ve diğerlerine doğru salladı. Cüppe giymiş bir moredhel yaklaşarak yüzünü Murad’a çevirdi ve soran bir tonla bir şey söyledi.</p>

  <p>Dilsiz tekrar işaret etti ve onunla yüzleşen moredhel elini diğer yöne doğru salladı. Siyah zırh giyenler dışındaki moredhel atlılar, atlarını birkaç metre geriye çektiler. İnsanlardan biri yaklaşıp atını Murad’a doğru çevirdi. Moredhel lidere bağırarak bir şey söyledi, insanlardan arkadaki birkaçı da onu desteklediler.</p>

  <p>“Martin,” dedi Arutha, “söylenenleri anlayabiliyor musun?”</p>

  <p>“Hayır. Ama her ne ise, pek övücü olmadığı kesin.”</p>

  <p>Birden Murad da kendi kılıcını çekip canını sıkan insanı kesti. Başka bir insan da bir şey haykırdı ve öne gelmeye davrandı, ama iki moredhel atlarıyla yolunu kestiler. İlk haydut asık suratla dönüp diğer insanlara katıldı.</p>

  <p>Murad tekrar insanlara doğru bir işaret yaptı ve atıyla saldırdı.</p>

  <p>Baru kayalardan atladı ve konumunu almak için biraz öteye koştu. Kılıcını vurmak üzere geri çekerek hazır bekledi. At yanına neredeyse varmıştı ki, Baru kendisini zarar göreceği yerden uzaklaştıran dairesel bir adımla hamletti ve at acıyla kişneyip sendeledi.</p>

  <p>Yaralı hayvan yere yıkıldı. Cüssesine rağmen Murad düşen hayvandan yuvarlanarak kurtuldu ve kılıcı hâlâ elinde olduğu halde ayağa kalktı. Hızlıydı ve Baru’nun saldırısını karşılamak için zamanında döndü. İki dövüşçü birbirine çarpan kılıçların sesiyle çatıştılar.</p>

  <p>Arutha etrafına bakındı. On iki Kara Katil sessizce bekliyordu, ancak Arutha daha ne kadar bekleyeceklerini bilemiyordu. Murad bir şeref meselesine karıştığından, mesele sonuca varana kadar bekleyebilirlerdi. Prens şiddetle bunun böyle olmasını ümit ediyordu.</p>

  <p>Bütün gözler izliyordu; Martin, “Gardınızı indirmeyin. Bu iş biter bitmez, iki durumda da bize tekrar saldıracaklar,” dedi.</p>

  <p>“Hiç değilse nefesimi toplayabilirim,” dedi Jimmy.</p>

  <p>Arutha bölgeyi inceledi. Oraya yirmi moredhel daha yaklaşmaktaydı. Baru’nun tek yaptığı onlara zaman kazandırmak olmuştu.</p>

  <p>Murad hamle etti ve bir hamleyle karşılandı. Dakikalar içinde iki dövüşçü de, iki tarafın da ölümcül bir yara açabilecek kudrette olduğunu, ama bunu tam olarak başaramadığını kanıtlayan, kanayan yaralarla dolmuştu. Kesme ve defetme, hamle ve karşı hamle, biçme ve eğilmeyle mücadele sürüp gidiyordu. Hadati’nin boyu moredhele denkti, ama kara elfin cüssesi daha iriydi. Başının üzerinden bir dizi sille vurarak Baru’yu geriletmeye başladı.</p>

  <p>Martin kılıcını hazır etti. “Baru yorulmaya başladı. Çok geçmeden bitecek.”</p>

  <p>Ama hamlelerini müziğe uyduran bir dansçı gibi Baru, Murad’ı kendini tekrarlayan bir düzen içine soktu. Kılıç bir kalkıp bir iniyordu ve kalkarken Baru çekilmeyi bırakıyor, onun yerine öne ve yana adım atıyordu. Geniş bir biçme hareketiyle Murad’ın kaburgalarını doğradı. Deli gibi kanayan, derin bir yara açılmıştı.</p>

  <p>“Bu şaşırtıcı oldu,” dedi Martin sakince.</p>

  <p>“Çok iyi bir hamle,” dedi Roald profesyonel bir hayranlıkla.</p>

  <p>Ama Murad şaşırtmacalı hamlenin işini bitirmesine izin vermedi. Yerinde döndü ve Hadati’nin kılıç tutan kolunu kavradı. Murad’ın dengesi bozulmuştu, ama Baru’yu da kendisiyle birlikte aşağı çekti. Tepeden boğuşarak Arutha’nın durduğu kayalara doğru yuvarlandılar. Kanla ıslanan parmaklarından silahları kayıp gitti ve iki hasım birbirlerine yumruklarıyla saldırdılar.</p>

  <p>Sonra yine ayağa kalkmışlardı, ama Murad’ın kolları Baru’nun belindeydi. Hadati’yi havaya fırlatan moredhel kenetlediği ellerini Baru’nun kuyruk sokumuna yerleştirerek belkemiğini kırmaya çalıştı. Baru acıyla haykırarak başını arkaya savurdu. Sonra ellerini gök gürültüsü gibi bir tokatla moredhelin kulaklarına yapıştırarak kulak zarını patlattı.</p>

  <p>Murad çağıldayan, guruldayan bir acı haykırışı kopararak Baru’yu yere bıraktı. Bir an acıdan körleşen yaratık kulaklarını elleriyle örttü. Baru geriye geldi ve Murad’a, burnunu kıran, dişlerini döken ve dudağını yaran bir yumruk indirdi.</p>

  <p>Baru Murad’ın yüzüne üst üste darbeler indirerek başını geriye doğru savurdu. Hadati moredheli döve döve öldürmenin eşiğinde gibiydi. Ama Murad Baru’nun bileğini kavradı ve tekrar yere yuvarlandılar.</p>

  <p>Sonra Murad Baru’nun tepesine binmişti ve ikisi de diğerinin boğazına sarılmıştı. Acıdan ve sarf ettikleri efordan homurdanarak birbirlerini boğmaya başladılar.</p>

  <p>Jimmy uzanıp ayaklarının altındaki moredhelin cesedinden kamasına ilaveten bir hançer aldı. Martin, “Yakında, yakında,” dedi.</p>

  <p>Murad tüm gücüyle abanıyor ve onun yüzü de Baru’nunki gibi kızarıyordu. İkisi de nefes alamıyordu ve iş sadece kimin önce teslim olacağına bağlıydı. Baru moredhelin ağırlığını taşıyordu, ama Murad’ın da yan tarafında hâlâ kanayarak her geçen saniye gücünü azaltan bir yarası vardı.</p>

  <p>Sonra bir homurtu ve iç çekişle Murad yüz üstü Baru’nun üzerine düştü. Murad hareket edene kadar ormanlarda uzun bir sessizlik oldu. Yuvarlanarak Baru’nun üzerinden indi. Hadati ağır ağır ayağa kalktı. Moredhelin kuşağından bir bıçak alarak Murad’ın boğazını yavaşça kesti. Topuklarının üzerinde oturan Baru derin derin nefes aldı. Ve içinde bulunduğu tehlikeye hiç kulak asmadan bıçağını Murad’ın göğsüne derinden sapladı.</p>

  <p>“Ne yapıyor?” diye sordu Roald.</p>

  <p>Martin, “Tathar’ın Kara Katiller hakkında söylediklerini hatırlasana. Yeniden dirilmeye çalışmasın diye Murad’ın yüreğini kesip çıkarıyor,” dedi.</p>

  <p>Dövüşü izleyen birliğe diğer moredhel ve hainler katılmıştı ve Hadati’nin moredhel şefini doğramasını izleyen atlıların sayısı artık elliyi aşmıştı. Hadati moredhelin göğsünü keserek açtı, sonra da eli yaranın derinlerine dalarak tek bir hamleyle Murad’ın yüreğini çekip çıkardı. Herkesin görebilmesi için elini havaya kaldırarak orada toplanmış moredhellere ve insanlara Murad’ın kalbinin artık atmadığını gösterdi. Sonra kalbi bir kenara fırlattı ve sarhoş gibi ayağa kalktı.</p>

  <p>Sendeleyerek, sarsak bir koşu kopararak ancak on metre ötede olan kayalara ulaşmaya çalıştı. Bir moredhel atlı ona yandan vurmak için yaklaştı ve Jimmy hançerini fırlattı. Ucu yaratığın gözüne saplanarak bir çığlıkla gerisingeri eyerden düşmesine yol açtı. Ama başka bir moredhel Baru’ya yaklaşıp ona doğru hamle etti. Kılıç Baru’nun yanına geldi ve Hadati öne doğru düştü.</p>

  <p>“Lanet olsun sana!” diye başladı Jimmy neredeyse ağlayarak. “Kazanmıştı. Geri gelmesine izin verebilirdin!” Kamasını çekti, ama diğer atlı eğildi. Baru’ya vuran moredhel kasılıp arkasını döndü ve Arutha ile arkadaşları sırtında bir ok gördüler. Başka bir moredhel yayını kaldırarak bir şey haykırdı. Bu üçüncünün ve insanlardan birinin öfkeyle bir şeyler haykırmasına neden oldu.</p>

  <p>“Nedir bütün bunlar?” diye sordu Arutha.</p>

  <p>Roald, “Baru’yu öldüren bir hain, onuru yok. O at üzerin-, deki Jimmy’yle aynı fikirde, anlaşılan. Hadati kazanmıştı, geri dönüp arkadaşlarıyla birlikte ölmesine izin verilmesi gerekiyordu. Şimdi kendisi de bir hain olan katille insan haydutların hepsi birden birbirlerine bağırıyorlar. Biraz zaman kazanabiliriz ya da en azından büyük şefleri artık öldüğünden, bazıları belki çekip gider,” dedi.</p>

  <p>Sonra Kara Katiller saldırıya geçtiler.</p>

  <p>Martin yükselip ateşe başladı. Okçunun hızı olağanüstüydü ve kayadan dayanağa ulaşana kadar üç atlı atından düşmüştü.</p>

  <p>Çelik çeliğe çarptı ve savaş başladı. Roald Baru’nun daha önce yaptığı gibi kayanın üzerine sıçradı; onun kılıcı da menziline giren herkese iniyordu. Enli kılıcı elinin uzanabileceği kadar yaklaşan herkesi katlederken hiçbir moredhel kısa kılıcıyla ona vuracak kadar yaklaşamıyordu.</p>

  <p>Arutha Laurie’yi hedef alan bir darbeyi savuşturduktan sonra eğildiği yerden kılıcını savurarak bir atlıyı indirdi. Roald fırlayıp birini eyerden düşürdü ve kılıcının kabzasıyla dövdü. Diğerleri geri çekilene kadar birkaç moredhel ölmüştü.</p>

  <p>Arutha, “Hepsi saldırmadı,” dedi.</p>

  <p>Diğerleri moredhellerden bazılarının geride durduğunu ve bazılarının iki hain insanla birlikte hâlâ ağız dalaşında olduğunu gördüler. Kara Katiller’den birkaçı hâlâ at sırtındaydı ve yoldaşlarının başına gelenleri umursamadan tekrar saldırı düzenine giriyorlardı.</p>

  <p>Jimmy kayaların hemen kenarındaki başka bir moredhelden bir hançer daha kurtardı ve bir şeyi fark, etti. Martin’in koluna yapıştı. “O süslü kırmızı göğüslüğüyle altın yüzükleri filan olan şu çirkin herifi gördün mü?”</p>

  <p>Martin, insan atlıların başında duran böyle birini gördü. “Evet.”</p>

  <p>“Onu şimdi öldürebilir misin?”</p>

  <p>“Zor bir atış. Neden?”</p>

  <p>“Çünkü ormanlarda elfler olduğuna ne kadar eminsem, onun da Reitz olduğuna o kadar eminim. O haydut çetesinin yüzbaşısı. Onu indirirsen diğerleri büyük ihtimalle kaçar veya en azından yeni bir yüzbaşı seçilene kadar geride dururlar.”</p>

  <p>Martin ayağa kalktı, nişan aldı ve okunu saldı. Ok ağaç gövdelerinin arasından uçarak gösterilen atlının boğazına saplandı. Kafası aniden havaya kalktı ve eyerinden geriye doğru takla attı.</p>

  <p>“Hayret verici,” dedi Jimmy.</p>

  <p>Laurie soğuk soğuk, “Uyarmadan vurmak pek sportmence değil,” dedi.</p>

  <p>“Özürlerimi iletebilirsin,” dedi Martin. “Siz ozanların destanlarınızda kahramanlara hep böyle yaptırdığını unutmuştum.”</p>

  <p>“Kahraman olan bizlersek,” dedi Jimmy, “haydutların kaçması gerekir.”</p>

  <p>Jimmy’nin tahminine uygun bir şekilde, insan hainler kendi aralarında mırıldanmaya, bir an sonra da kaçmaya başladılar. Bir moredhel arkalarından öfkeyle selendi, sonra Prens’in kafilesine yeni bir saldırı yapılmasını eliyle işaret etti. Başka bir moredhel ilkinin önünde toprağa tükürdü ve atını çevirerek birkaç yoldaşına da kendisiyle birlikte gelmelerini işaret etti. Yirmi kadarı insanların peşinden gittiler.</p>

  <p>Arutha saydı. “Bu defa yirmiden az kişi, bir de Katiller var.”</p>

  <p>Önceki saldırıda geride duranlar dahil tüm atlılar atlarından indi. At üzerinde kayalara yaklaşamayacaklarını anlamışlardı. Ağaçları siper olarak kullanıp açılarak koşup Arutha’nın etrafını sardılar.</p>

  <p>Roald, “Daha en başta yapmaları gereken buydu,” dedi.</p>

  <p>“Kafaları biraz ağır çalışıyor, ama bütünüyle ahmak da değiller,” diye yorum yaptı Laurie.</p>

  <p>Kara Kardeşler saldırırken Jimmy hançerini kavradı. “Ben ahmak olmalarını yeğlerdim,” dedi.</p>

  <p>Moredheller bir dalga halinde yaklaştı ve bir anda dört bir yanda savaş başlamıştı. Bir kılıç tepeden inerken Jimmy yana doğru sıçradı. Hançerini yukarıya itti ve moredhelin karnına sapladı.</p>

  <p>Roald ile Laurie, çevrelerini sarmış Kara Kardeşler’in arasında sırt sırta çarpışıyordu. Martin oku bitene kadar ateş etti, sonra da moredhelin sadağını ve oklarını kaptı. Ok atışı hızlıydı ve hedefini iyi buluyordu, yayı bırakıp kılıcını çekene kadar on iki Kara Kardeş daha yere yıkılmıştı.</p>

  <p>Arutha çıldırmış gibi savaşıyor, meçi dört bir yana hasar veriyordu. Hiçbir moredhel yaklaşıp da yara almaktan kurtulamıyordu. Ama Prens zamanın eninde sonunda galebe çalacağını biliyordu. Savunucular yorulacak ve yavaşlayacaktı, o zaman da öleceklerdi.</p>

  <p>Arutha ölümün kesinliği içine çökünce, kollarındaki gücün akıp gittiğini hissetti. Ümit etmenin bir yararı yoktu. Hâlâ ayakta duran yirmi moredhel vardı; kendileriyse sadece beş kişiydiler.</p>

  <p>Martin kılıcını savurarak önüne çıkan herkesi doğruyordu. Roald ve Laurie hamle edip hamleleri savuşturarak santim santim geriliyor, ancak saldıranların karşısında yavaş yavaş yoruluyorlardı.</p>

  <p>Bir moredhel taş siperin üzerinden atlayıp Jimmy’ye doğru döndü. Katı tarafı yüzünden ancak biraz yavaşlayan Jimmy tereddüt etmeden harekete geçti. Uzandı ve moredhelin elini keserek kılıcını düşürmesini sağladı. Jimmy tekrar bıçağını savururken Kara Kardeş kemerindeki bıçağı çekti. Moredhel geriye sıçrayarak çocuğun kendisini kesmesini önledi. Sonra yaklaştı ve Jimmy’nin üzerine saldırdı. Çocuk bıçağını deli gibi savuruyor, dengesini ve bıçağını yitiriyordu ve moredhel tepesine binmişti. Bir bıçak çocuğun yüzüne doğru geldi ama Jimmy eğilince kayaya çarptı. Jimmy yaratığın bileğini kavrayarak bıçağı kendisinden uzaklaştırdı. Gücünü kaybetmiş çocuk kendisinden güçlü olan moredheli tutamadığından, bıçak yüzüne yaklaştı.</p>

  <p>Sonra moredhelin kafası arkaya çekildi ve Jimmy kara elfin boğazını keserek geride kanlı bir iz. bırakan bir bıçak gördü. Moredhel saçlarını tutan el tarafından geriye çekildi, sonra el Jimmy’ye uzatıldı.</p>

  <p>Çocuğun başında durup ayağa kalkmasına yardım eden Galain’di. Sersemleyen Jimmy etrafına bakındı. Ormanlarda avcı boruları ötüyordu ve hava oklarla doluydu. Moredheller saldıran elflerin karşısında geri çekiliyordu.</p>

  <p>Martin ile Arutha silahlarını bırakıp bitkinlikle yıkıldılar. Roald ile Laurie oldukları yere yığıldılar. Calin elf savaşçılarını da çağırarak onlara doğru koştu.</p>

  <p>Arutha duyduğu ferahlamadan gözleri gayri ihtiyari dolarak başını kaldırdı. Çatlak bir sesle, “Bitti mi?” dedi.</p>

  <p>Calin, “Bitti, Arutha. Bir süreliğine. Geri döneceklerdir, ama o zamana kadar hepimiz ormanlarımızın sınırları içinde güvende oluruz. İstila etmeye niyetlenmedikleri sürece, moredhel o sınırı geçmeyecektir. Büyümüz hâlâ orada fazlasıyla güçlü,” dedi.</p>

  <p>Bir elf Baru’nun bedeninin üzerine eğildi. “Calin! Buradaki hâlâ hayatta!”</p>

  <p>Martin nefes nefese kayalarda yatıyordu. “O Hadati çetin cevizmiş.”</p>

  <p>Arutha Galain’in elini geri çevirerek ayağa kalktı; bacaklarında hiç derman yoktu. “Ne kadar uzakta?”</p>

  <p>“Bir milden az. Sadece ufak bir çayı geçmemiz gerekiyor, sonra ormanlarımızda oluruz.”</p>

  <p>Saldırıdan sağ çıkanlar umutsuzluklarının yavaş yavaş kaybolduğunu hissettiler, zira artık şanslarının çok yüksek olduğunu biliyorlardı. Elf onlara eşlik ederken, yeni bir saldırıya kalkışsalar bile, moredhellerin onları yenmeye yetecek kadar kuvvet toplamaları küçük bir olasılıktı. Murad da ölmüş olduğundan, önderliklerinin paramparça olması muhtemeldi. Pek çok Kara Kardeş’in tavrından, Murad’ın onlar için büyük bir önem ifade ettiği anlaşılıyordu. Ölümü Murmandamus’un planlarını bir süreliğine kesinlikle zayıflatacaktı.</p>

  <p>Jimmy hissettiği ürpertiye şaşırarak kendi kendisini kucakladı; zira bir anda Moraelin’deki mağaraya geri dönmüş gibiydi. O tuhaf zaman kaymasını hissetti ve o ürpertiyi nerede hissettiğini hatırladı -iki kez, ilki sarayda, İkincisi de Söğütler Evi’nde. Ensesindeki tüylerin diken diken olduğunu hissetti ve dehşet dolu bir katilikle, kendilerine bir tür büyü yapılmakta olduğunu anladı. Sıçrayarak kayadan uzaklaştı ve açıklığa bakındı. İşaret ederek, “O halde şimdi başlasak iyi olur! Bakın!” diye bağırdı.</p>

  <p>Kara Katiller’den birinin cesedi hareket etmeye başlamıştı.</p>

  <p>Martin, “Yüreklerini kesip çıkaramaz mıyız?” dedi.</p>

  <p>“Çok geç,” diye haykırdı Laurie. “Üzerlerinde zırh var ve hemen harekete geçmemiz gerekirdi.”</p>

  <p>On iki Kara Katil ağır ağır doğrulup ellerinde silahlarıyla Arutha’nın kafilesine dönüyorlardı. Temkinli adımlarla Prens’e yaklaşmaya başladılar. Calin bağırarak emirler verdi ve elfler bitkin haldeki ve yaralı adamları kaldırdılar. İki tanesi Baru’yu taşıyordu ve koşmaya başladılar.</p>

  <p>Yaralarından hâlâ kan akan ölü savaşçılar sarsak adımlarla onları izliyordu ve zamanla bir güç üzerlerindeki denetimi kusursuz hale getiriyormuş gibi, hareketleri daha düzgün bir hal alıyordu.</p>

  <p>Yaşayan ölüler artan bir hızla onları izlediler. Koşan elf okçuları durup arkalarını dönerek oklarını attılar, ama hiçbir etkisi olmadı. Oklar ölü moredhellere çarpıp onları sendeletiyor, birkaç tanesini yere yıkıyordu, ama yeniden doğruluyorlardı.</p>

  <p>Jimmy arkasına baktı ve her nedense, güzelim ormanlardaki sabah aydınlığında koşan bu yaratıkların görüntüsü, sarayda veya Krondor’un lağımlarında gördüğü her şeyden daha korkunç bir manzaraydı. Silahlarını hazır tutarak koşarken hareketleri şaşırtıcı derecede akıcıydı.</p>

  <p>Yaralı ve yorgun insanları taşıyan elfler koşmaya devam ederken Calin diğerlerine moredhelleri yavaşlatmalarını emretti. Elf savaşçılar kılıçlarını çekip yaşayan ölülere saldırdılar; birkaç hamleyi savuşturduktan sonra geri çekileceklerdi. Geri muhafızlar Kara Katiller’i yavaşlatmıştı, ama onları durdurmak mümkün olmuyordu.</p>

  <p>Elfler bir düzeni benimsediler. Dönecek, dövüşecek, biraz geri çekilecek, tekrar dövüşecek, sonra da kaçacaklardı. Ama düşmanlarına zarar veremeyişleri tehlikeyi sona erdirmek yerine, sadece erteleyebilmelerine yol açıyordu. Nefes nefese kalmış, yorgun elfler yaman bir selin önünü kesmeye çalıştılar. Birkaç dakika sonra insanlar ufak bir çaydan yarı taşınarak, yarı sürüklenerek geçiriliyordu.</p>

  <p>Calin, “Ormanlarımıza giriyoruz. Burada direneceğiz,” dedi.</p>

  <p>Elfler kılıçlarını çekip beklediler. Arutha, Martin, Laurie ve Roald da silahlarını hazır edip bekledi. İlk moredhel kılıcı elinde suya girip suları şapırdatarak onlara doğru yaklaştı. Bir elf ona vurmaya hazırlanırken kıyıya ulaştı, ama yaşayan ölü ayağını kıyıya basar basmaz, elflerin arkasındaki bir şeyi sezer gibi oldu. Elf yaratığa faydasız bir darbe indirdi, ancak ölü Kara Katil sendeleyerek geri çekildi ve korunmak istermiş gibi ellerini kaldırdı.</p>

  <p>Birden savunucuların yanından bir atlı, beyaz ve altın renkler içinde ihtişamlı bir şekil, rüzgar gibi geçti. Elvandar’ın efsanevi atı olan beyaz bir elf küheylanının sırtında, Tomas moredhele saldırıyordu. Elf küheylanı şaha kalktı ve Tomas sırtından atlayıp kılıcıyla altın bir kavis çizerek Kara Katil’i neredeyse ikiye biçti.</p>

  <p>Çılgın bir alevin ete kemiğe bürünmüş hali gibi Tomas kıyıda uçar gibi koşuyor, çaya adım atan her Kara Katil’i perişan ediyordu. Mistik kökenlerine rağmen, hepsi de Tomas’ın kol gücü ve Valheru kudretinin birleşimi karşısında çaresiz kalıyordu. Birkaçı kolaylıkla savuşturuldu ve korkunç bir hızla yanıtlanan tek bir darbe savurmayı başardı. Tomas’ın altın kılıcı öne fırladı ve siyah zırhlar kırılgan postlar gibi kolaylıkla çatladı. Ama yaşayan ölülerden hiçbiri kaçmaya çalışmadı; teker teker gelip bertaraf edildiler. Arutha’nın yanındakiler arasından yalnızca Martin Tomas’ın savaştaki halini görmüştü ve o dahi böyle bir gösteriye hiç tanık olmamıştı. Çok geçmeden bitti ve çayın kenarında tek duran Tomas’tı. Sonra diğer atların sesleri geldi. Arutha arkasına baktı ve sırtında Tathar ile diğer Efsunörücüleri taşıyan başka elf küheylanlarının yaklaştığını gördü.</p>

  <p>Tathar, “Selamlar, Krondor Prensi,” dedi.</p>

  <p>Arutha başını kaldırıp baktı ve zayıfça gülümsedi. “Hepinize teşekkürler.”</p>

  <p>Tomas kılıcını tekrar kınına yerleştirerek, “Sizinle yolculuk edemezdim, ama bunlar ormanımızın sınırını geçme cüretini gösterdiğinde, harekete geçebilirdim. Elvandar’ı korumak benim görevim. Burayı istilaya cüret eden herkes bunların gördüğü muameleyi görecektir,” dedi. Calin’e, “Bir cenaze ateşi yakın. O kara iblisler bir daha asla dirilmeyecek,” dedi. Diğerlerine ise, “Bu iş bittiğinde, Elvandar’a döneceğiz,” dedi.</p>

  <p>Jimmy kendini çayın kenarındaki çimenlere attı; bedeni hareket edemeyecek kadar ağrılı ve bitkindi. Birkaç saniye içinde uykuya dalmıştı.</p>

  <p>Ertesi gece bir şölene katıldılar. Kraliçe Aglaranna ile Prens Tomas Arutha ve yol arkadaşlarını ağırladı. Galain Martin ile Arutha’nın oturduğu yere yaklaşarak, “Baru yaşayacak. Şifacımız onun gördüğü en sağlam insan olduğunu söylüyor,” dedi.</p>

  <p>“Tekrar ayağa kalkması ne kadar sürecek?” diye sordu Arutha.</p>

  <p>“Uzun zaman alacak,” dedi Galain. “Onu bizim yanımızda bırakmanız gerekecek. Aslında biz buraya varmadan bir saat önce ölmesi gerekirdi. Epey kan kaybetmiş ve o kesiklerden bazılarının durumu ciddi. Murad neredeyse belkemiğini ve boğazını kıracakmış.”</p>

  <p>“Ama onun dışında yepyeni olacak,” dedi Roald masanın öteki tarafından.</p>

  <p>Laurie, “Eve, Carline’e dönünce, bir daha yanından asla ayrılmayacağıma söz veriyorum,” dedi.</p>

  <p>Jimmy gelip Prens’in yanına oturdu. “İmkansızı başaran birine göre düşünceli görünüyorsun. Mutlu olacağını sanırdım,” dedi.</p>

  <p>Arutha gülümsemeye cesaret etti. “Anita iyileşene kadar mutlu olmayacağım.”</p>

  <p>“Ne zaman eve dönüyoruz?”</p>

  <p>“Sabah Crydee’ye gideceğiz; elfler bize oraya kadar eşlik edecek. Oradan da gemiyle Krondor’a gideceğiz. Banapis Bayramı’na yetişiriz herhalde. Murmandamus beni büyüsüyle bulamazsa, bir gemi güvenli olacaktır. Geldiğimiz gibi atla dönmek istersen o ayrı tabii?”</p>

  <p>Jimmy, “Pek sanmam. Etrafta hâlâ o Kara Katiller’den olabilir. Onlarla bir kez daha çatışmaya girmektense seve seve boğulmaya razıyım,” dedi.</p>

  <p>Martin, “Crydee’yi tekrar görmek güzel olacak. Görülecek çok işim var, evimi bir düzene sokmam gerekiyor. Mülk yönetimi yüzünden ihtiyar Samuel aklını kaçırmak üzeredir herhalde, gerçi Baron Bellamy’nin yokluğumda işleri iyi idare ettiğine eminim. Ama gitmeden önce yapılacak çok şey olacak,” dedi.</p>

  <p>“Nereye gitmeden önce?” dedi Arutha.</p>

  <p>Martin masum bir ses tonuyla, “Eh, Krondor’a elbette,” dedi. Ama bakışları kuzeye çevrildi ve kardeşinin düşüncelerinin aynısını içinden geçirdi. Orada Murmandamus ve henüz başlamamış bir savaş vardı. Konu çözüme kavuşmamış, sadece ilk çatışma kazanılmıştı. Murad’ın ölümüyle birlikte Karanlık’ın kuvvetleri yüzbaşılarını yitirmiş, geri itilmiş, kargaşa içinde çekilmek zorunda kalmışlar, ancak alt edilmemişlerdi ve yarın olmasa bile başka bir gün, geri döneceklerdi.</p>

  <p>Arutha, “Jimmy, bir toprak beyinden beklenenin ötesinde bir zeka ve cesaret gösterdin. Nasıl bir ödül istersin?” dedi.</p>

  <p>İri bir geyik pirzolasını dişleyen çocuk, “Eh, sana hâlâ bir Krondor Dükü lazım,” dedi.</p>

  <p class="ayrac"><img alt="ayrac" src="../Images/ayrac.png" /></p>
</body>
</html>
