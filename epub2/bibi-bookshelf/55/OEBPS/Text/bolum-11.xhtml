<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/era.css" rel="stylesheet" type="text/css" />
</head>

<body>
  <p class="bolum_no">-11-</p>

  <p class="baslik">ÇARPIŞMA</p>

  <p>&nbsp;</p>

  <p>Bir an tereddüt ettiler.</p>

  <p>Dominic’in uyarısını Micah’dan gelen bir bağırış izledi ve diğerleri merdivenden aşağı koştular. Zemin kata inen yolun yarısında Dominic sendeleyerek sallanmaya başladı. “Bir şey yaklaşıyor.”</p>

  <p>Zemin kata ulaşan Arutha ve diğerleri kapıya koşup dışarı baktılar. Gökte, yanan nesnelerden daha birçoğu inanılmaz bir hızla başlarının üzerinden geçiyordu. Göğün önce bir çeyreğinden, sonra bir başkasından fırlıyor, yabancı, uğursuz uğultuları geceyi dolduruyordu. Havada giderek artan bir hızla uçuşuyor, arkalarında mavi, yeşil, sarı, kırmızı izler, karanlığı yaran öfkeli ışık patlamaları bırakıyorlardı.</p>

  <p>“Nedir bunlar?” diye bağırdı Jimmy.</p>

  <p>“Bir tür büyülü gözcü,” diye yanıt verdi Başrahip. “Üzerinden geçtikleri bölgede arama yaptıklarını hissedebiliyorum.”</p>

  <p>Desen yavaş yavaş değişti; tam tepeden geçmek yerine, kavislenmeye ve baştaki yollarına teğet gitmeye başladılar. Aşağıdakiler nesnelerin uçuşunun yavaşladığını görebiliyordu. Kavisli yol sıkılaştı, sonunda parlayan nesneler başlarının üzerindeki gece göğünde büyük yaylar çizerek ilerliyordu. Derken daha da yavaşladılar ve şekilleri belli oldu. Parlak bir iç ışıkla nabız gibi atan, geniş kürelerdi bunlar ve içlerinde nedense rahatsız edici görünen biçimlerde tuhaf, karanlık şekiller görülebiliyordu. Sarmallar çizerek yavaşladılar ve manastır avlusunun üzerinde bir çember oluşturdular. Çember oluştuğunda, on iki ışıldayan kürenin avlunun üzerinde sessiz ve hareketsizce asılı durduğu görülebiliyordu. Derken derinden bir çat sesiyle ve kulaklara acı veren bir uğuldamayla, enerji hatları çıkarak her çiftin arasını kapadı ve altı çizgi küreleri birleştirdi. Derken dışta bir çizgi şekillendi ve küreler bir onikigen oluşturmuş oldu.</p>

  <p>Gardan, “Bu şeyler nedir?” diye merakını dile getirdi.</p>

  <p>“On İki Göz,” dedi Başrahip hayranlıkla, “kadim ve melun bir efsanevi büyü. Yaşayan hiç kimsenin bu şeyi oluşturma gücüne sahip olmadığı söylenir. Bu hem bir görme aracı, hem de bir silahtır.”</p>

  <p>Derken küreler ağır ağır hareket etmeye başladılar. Hız kazanarak girift bir desen örmeye başladılar; çizgiler gözün izleme yetisinin ötesinde, çılgınca bükülüyordu. Giderek artan bir hızla dönüyorlardı, sonunda bulanık bir ışık kütlesi oldular. Merkezden bir enerji sütunu çıkarak çatıların tepesindeki görünmez bir engele çarptı.</p>

  <p>Dominic acıyla haykırdı ve Martin’in onu tutması gerekti. Keşiş ellerini şakaklarına bastırdı ve, “O kadar güçlü ki. İnanmakta zorluk çekiyorum...” dedi. İçinden yaşlar boşanan gözlerini açtı ve, “Engeller dayanıyor,” dedi.</p>

  <p>Rahip John, “Dominic Birader’in zihni, manastırın mistik savunmalarının anahtarıdır. Çetin bir sınavdan geçiyor,” dedi. Hiddetli enerjiler bir kez daha aşağı fırlayarak görünmez engele çarpıp başlarının üzerinde rengarenk bir sağanak gibi parçalandı. Büyülü engelin yanlarından gökkuşağı renkli ışıklar yol yol iniyor, manastırın üzerindeki kubbenin hatlarını gözle görülür kılıyordu. Ama engel yine dayandı. Sonra bir kez, bir kez daha ve çok geçmeden Arutha ile diğerleri engelin her defasında daha aşağı itildiğini görebiliyordu. Her saldırıda Dominic acıyla haykırıyordu. Derken, patlarcasına bir öfkeyle, tek bir kör edici ışık mili engele vurdu ve onu delerek zemini kızgın bir tıslama ve kekre bir kokuyla dağladı.</p>

  <p>Saldırıyla birlikte Martin’in kollarındaki Dominic Birader kaskatı kesildi ve bayılmadan önce, “İçeri giriyor,” diye fısıldadı.</p>

  <p>Martin keşişi yere bırakırken, Rahip John, “Giyinme odama gitmem gerekiyor. Micah Birader onu sizin tutmanız lazım,” dedi.</p>

  <p>Micah onlara, “Oradaki şey her neyse, daha güçlüsü yalnızca ata tapınağımızda bulunan, mistik bir savunma engelini aştı. Şimdi onunla karşı karşıya gelmem gerekiyor. Silahlıyım ve Ishap’ın kalkanıyla korunuyorum,” dedi keşiş kemerindeki savaş tokmağını çözerken usul gereği.</p>

  <p>Bir avazda öfkesini kusan bin aslanı andıran, inanılmaz yükseklikte bir kükreyiş, manastırı sarstı. Dişleri kamaştıran bir çığlık olarak başlayıp, binanın taşlarını öğütecekmiş gibi gelen bir kalınlığa ulaştı. Enerji okları, görünürde rasgele yönlere fışkırdı ve çarptıkları yeri yıkıp geçtiler. Saldırının altında taşlar un ufak oluyordu sanki; alev alabilen her şey yanıyor ve okların değdiği sular buhar bulutları halinde patlıyordu.</p>

  <p>Micah’nın binadan çıkıp dönen diskin altına yürümesini izlediler. Bir şey beklermiş gibi, başka bir enerji okunun kapıdan izleyenleri kör ederek aşağı indiği anda, tokmağını başının üzerine kaldırdı. İlk beyaz parıltı geçtiğinde, Micah’nın tokmağını başının üzerinde tutmuş, çatırdayan enerji kıvılcımları etrafından boşanır, kırık bir tayfta dağılır ve gökkuşağının tüm renkleri bu cehennemin ortasında dans ederken dimdik durduğunu gördüler. Ayaklarının altındaki zemin dahi yanıp tütüyor, ama ona bir zarar gelmiyordu. Derken enerji akışı durdu ve Micah bir anda tokmağını geri çekip atışını yapmıştı. Tokmak neredeyse gözün izleyemeyeceği bir hızla elinden kurtuldu ve hedefi kadar parlak ve kör edici bir mavi-beyaz enerji bulutuna dönüştü. Alev oku bir adamın fırlatamayacağı kadar yükseğe çıkarak alazlı diskin tam ortasına vurdu. Diske çarpıp seker gibi göründü ve mavi ok Micah’nın eline geri döndü. O şey bir kez daha Micah’ya saldırdı, ama tokmağın mistik güçleri yine Micah’yı korudu. Işık sağanağı biter bitmez tekrar tokmağını tam ortaya fırlattı. Tokmak geri dönerken, manastırın içindekiler yukarıdaki şeyin dönüşünde hafifçe yalpalamaya başladığını görebildiler. Tokmağını üçüncü kez fırlattı ve tokmak yerine çarptı. Birden bir yırtılma sesi oldu, o kadar yüksekti ki, Arutha ile diğerleri kulaklarını örtmek zorunda kaldılar. Çember halinde dönen küreler tuzla buz oldular ve her birinin ortasından ufak, yabancı birer şekil çıktı. Bir cup sesiyle yere çarptılar ve acayip bir şekilde kıvranıp tütmeye başladılar. Parlak alevlere boğulurlarken geceyi tiz bir çığlık doldurdu. Hiç kimse kürelerin içinden çıkan yaratıkların asıl biçimlerini seçemiyordu, ama Arutha’nın içinde bunun öğrenilmemesi daha iyi olan şeylerden biri olduğu hissi uyanmıştı, zira yaratıklar alev aldıkları an, şekiller her şeyden çok korkunç bir şekilde biçimsizleşmiş bebeklere benzemişti. Derken camdan yıldız tozlarına benzeyen zerreler ışıldayan renkler sağanağı içinde manastırın üzerine yağmaya başlarken, gece sessizliğe gömüldü. Zerreler birer birer alazlanıp söndüler, sonunda ihtiyar keşiş, önünde tuttuğu savaş baltasıyla, sessiz avlunun ortasında kalana dek.</p>

  <p>Manastırın siperinde duranlar yüzlerinde hayretle birbirlerine baktılar. Uzun bir an hiçbir şey söylemediler, sonra rahatlamaya başladılar. “O... inanılmazdı,” dedi Laurie. “Bunu tarif edecek sözleri bulabilir miyim, bilmiyorum.”</p>

  <p>Arutha tam bir şeyler söyleyecekti ki, Jimmy ile Martin’in başlarını yana eğişlerindeki bir şey yüzünden durdu. Jimmy, “Bir şey duyuyorum,” dedi. Hepsi bir an sessiz kaldılar, sonra uzaktan gelen bir ses duydular, koca bir kuş veya yarasa gecenin içinde dev kanatlarını çırpıyordu sanki.</p>

  <p>Jimmy kimse onu tutamadan binadan dışarı koştu ve gece göğünün dört bir tarafını incelerken fır döndü. Manastır çatısının üzerinden geriye, kuzeye doğru baktığında, gözlerinin iri iri açılmasına yol açan bir şey gördü. “Banath!” diye bağırdı ve ihtiyar keşişin hâlâ hareketsiz ve sessiz durduğu yere atıldı. Micah gözleri kapalı, bir tür transta gibiydi. Jimmy koluna yapışıp onu sarstı. Keşiş gözlerini açarken, “Bak!” diye bağırdı.</p>

  <p>Micah çocuğun işaret ettiği yere baktı. Gece göğünde manastıra doğru uçan, dev, güçlü kanatlarla hareket eden bir şey mehtabı gizliyordu. Keşiş çocuğu ânında itti. “Kaç!”</p>

  <p>İtme Jimmy’yi manastırdan uzaklaştırdığından, çocuk avlunun diğer tarafındaki ahırlar için samanla dolu arabanın yanına koşup arabanın altına daldı. Yuvarlanıp dönerek hareketsiz yatıp izlemeye başladı.</p>

  <p>Katışıksız bir dehşet biçimine bürünmüş, yüreğe umutsuzluk salan bir şey gökten iniyordu. İhtiyar keşişin durduğu yere çökerken bir ucundan diğerine on beş metre genişliğindeki kanatları, tembelce çırpıyordu. Altı metre boyunda, aklı selim sahibi varlıklara iğrenç gelen her şeyin bir birleşimiydi. Keçiyi andıran bacakların üzerindeki grotesk kuş pençesi müsveddelerinden kara tırnaklar çıkıyordu. Ama uylukların olması gereken yerde sadece iri yağlı gerdanlar, koca yağ halkaları titriyor ve ürperiyor, insan göğsünü andıran bir göğüsten imkansız görünen bir şekilde sarkıyordu. Bedenin üzerinden, kalın, ıslak görünümlü bir madde, derecikler halinde akıyordu. Yaratığın göğsünün orta yerinde, mavi renkli olması dışında normal görünen bir insan sureti, irileşmiş gözleriyle dehşet içinde dışarı bakıyor, yaratığın kendi kulak tırmalayıcı böğürtülerine karşı sürekli çığlıklar atıyor ve seğiriyordu. Yaratığın kollarından her biri güçlü, uzun ve maymunsuydu. Hafif ışıkta parıldıyor, hızla değişiyor, önce kırmızı, sonra turuncu, sarı oluyor ve tayfın diğer renklerinden sırayla geçerek tekrar kırmızıya dönüyordu. Ve nahoş kokulardan bir karışım yayıyordu; dünyadaki çürüyen ve küflenen her şeyin leş kokusu damıtılmış ve yaratığın varlığına sindirilmiş gibiydi.</p>

  <p>En korkuncu da kafasıydı, zira olanca zalimliğiyle bu şekilsiz yaratığı oluşturan her ne ya da kim ise, onu gövdeye göre biraz büyük olması dışında, normal bir kadın kafasıyla donatmıştı. En büyük alay da o yüzün hatlarındaydı, zira yaratığın yüzü Prenses Anita’nınkinin tam bir kopyasıydı. Yabani saç lüleleri dört bir yana savruluyor, yüz hatlarını bir kızıl saç bulutuyla çevreliyordu. Ama yaratık dudaklarını müstehcen bir biçimde yalar ve gözlerini Arutha’ya devirirken yüzündeki ifade bir sokak orospusuna yaraşır, adice ve ahlaksızdı. Kan kırmızısı dudakları geniş bir gülümsemeyle bölündü, insanda göz dişlerinin olduğu yerde uzun, azıdişleri göründü.</p>

  <p>Arutha yaratığa içinde yükselip bu iğrençliği yok etmek dışında her türlü düşünceyi aklından kovan bir tiksinti ve nefretle baktı. Kılıcına davranırken, “Yo!” diye bağırdı.</p>

  <p>Gardan ânında yanında bitivermiş, onu binanın zemin katına doğru çekiyor, gücünü kullanıp onu zaptetmeye çalışırken bir taraftan da, “İstedikleri de bu!” diye bağırıyordu.</p>

  <p>Martin Arutha’yı zaptetmek için yardıma koştu ve Gardan ile birlikte Prens’i kapıdan uzağa çektiler. Yaratık döndü ve pençelerini dalgın dalgın esnetirken kapının içindekilere baktı. Ufak bir kız çocuğu gibi dudaklarını büzerek aniden Arutha’ya şehvetle baktı, sonra dilini çıkarıp açık saçık bir tavırla oynattı. Sonra, böğürtüyü andıran bir kahkahayla dimdik doğruldu ve kollarını yukarı uzatarak yıldızlara doğru bir kükreyiş savurdu. Tek bir adımla Prens’in beklemekte olduğu kapı aralığına yaklaştı. Sonra aniden öne meyletti, acıyla çığlık attı ve arkasını döndü.</p>

  <p>Arutha ile arkadaşları yaratığın ötesine bakıp Micah Birader’in elinde dönen beyaz-mavi bir enerji oku gördüler. İlk darbeyi yaratığın dikkatinin dağınık olduğu anda indirmişti. Tokmağını bir kez daha fırlattı. Tokmak bulanık bir leke halinde yaratığın dev karnına vurdu ve dumanı tüten kara kan sızmaya başlarken yeni bir acı ve öfke çığlığı duyuldu.</p>

  <p>“Vay vay vay!” dedi bir ses Arutha’nın arkasından.</p>

  <p>Laurie Anthony Birader’in manastırın altındaki derin bir mahzenden çıkıp geldiğini ve yaratığa dikkatle bakmakta olduğunu gördü. Laurie, “O şey nedir?” dedi.</p>

  <p>Merak dışında herhangi bir duygu alameti göstermeyen arşivci, “Bunun büyü marifetiyle yaratılmış, kapalı bir yerde hazırlanmış, çağırılmış bir yaratık olduğuna inanıyorum. Size on iki farklı yapıtta bunların nasıl yaratıldığına dair referansları gösterebilirim. Elbette, bu doğal olanlardan nadir görülen bir hayvan da olabilir, ama bu ihtimal oldukça düşük görünüyor,” dedi.</p>

  <p>Martin ayağa kalkarak Arutha’yı zaptetme işini Gardan’a bıraktı. Hiç yanından ayırmadığı yayını çabucak gerdi ve bir ok hazırladı. Martin oku saldığında yaratık Micah Birader’e doğru ilerlemekteydi. Ok herhangi bir etki bırakmadan yaratığın boynundan geçip gidince okçunun gözleri faltaşı gibi açıldı.</p>

  <p>Anthony Birader başıyla onayladı. “Evet, bu çağırılmış bir yaratık. Bakın, Dünyevi silahlardan etkilenmiyor.”</p>

  <p>Yaratık koca yumruklarından birini Micah Birader’e doğru savurdu, ama ihtiyar savaşçı sadece tokmağını onu engellemek istercesine kaldırmakla yetindi. Yaratığın darbesi keşişin havaya kaldırdığı tokmağının tam otuz santim üzerinde durarak taşa çarpmış gibi geriledi. Yaratık öfkeyle bir haykırış kopardı.</p>

  <p>Martin Anthony Birader’e döndü. “Nasıl öldürülüyor?”</p>

  <p>“Bilmiyorum. Micah’nın darbelerinden her biri onu yaratmakta kullanılan büyüden enerji çekiyor. Ama devasa büyülerin bir ürünü ve bir veya daha çok gün varlığını sürdürebilir. Micah sendelerse...”</p>

  <p>Ama ihtiyar keşiş ayaklarının üzerinde sapa sağlam duruyor, her darbeyi savuşturup yaratığı görünüşe bakılırsa istediği gibi yaralıyordu. Yaratık tokmağın her darbesiyle acı çekiyor gibi görünse de, herhangi bir zayıflama alameti göstermiyordu.</p>

  <p>Martin Anthony Birader’e, “Bunlardan biri nasıl yapılıyor?” diye sordu. Arutha mücadele etmeyi bırakmıştı, ama Gardan hâlâ elini Arutha’nın omzuna koymuş, yanında diz çökmüş halde oturuyordu.</p>

  <p>Bir an Martin’in sorusuna aklı takılmış gibi görünen Anthony, “Nasıl mı yapılıyor? Eh, oldukça karmaşık...” dedi.</p>

  <p>Yaratığın Micah’nın darbeleri karşısındaki öfkesi giderek artıyor gibiydi ve keşişe art arda boş yere vuruyordu. Bu taktikten bıkarak dizlerinin üzerine çöktü ve Micah’ya Çivi çakar gibi elini yukarıdan indirerek bir darbe indirmeye kalktı, ama son anda hedefini değiştirdi ve dev yumruğunu keşişin yanındaki zemine çarptı.</p>

  <p>Darbe Micah’nın hafif sendelemesine neden oldu; bu da yaratığın ihtiyaç duyduğu açıklıktı. Elini ânında yana savurarak Micah’yı avlunun öte yanına savurdu. İhtiyar keşiş yere sertçe çarptı, hantalca yuvarlandı ve bayılıp uzanınca tokmağı elinden sekerek uzaklaştı.</p>

  <p>Sonra yaratık bir kez daha Arutha’ya doğru ilerlemekteydi. Gardan ayağa fırlayarak kılıcını çekti ve Prensini korumaya koştu. Tecrübeli yüzbaşı ona iğrenç bir sırıtışla bakan yaratığın önünde durdu, korkunç Anita taklidi yüzleşmeye iç bulandırıcı bir yan katıyordu. Kedinin fareyle oynaması gibi yaratık Gardan’ı eliyle dürtüyordu.</p>

  <p>İç kapılardan birinden Rahip John, elinde üzerinde tuhaf görünümlü, yedi yüzlü bir alet olan bir asa ile birlikte yeniden ortaya çıktı. Gardan’ın yardımına koşmak üzere hareketlenen Arutha’nın önünde durdu ve, “Yo! Hiçbir şey yapamazsın!” diye bağırdı.</p>

  <p>Sesindeki bir şey Arutha’ya yaratığa saldırmanın anlamsız olduğunu söyledi ve Prens bir adım geriledi. Başrahip çağırılmış yaratığa döndü.</p>

  <p>Jimmy arabanın altından sürünerek çıktı ve ayağa kalktı. Kamasını çekmenin boşa olduğunu biliyordu. Yerde yatan Micah Birader’i görüp nasıl olduğuna bakmak için yanına koştu. İhtiyar keşiş hâlâ baygındı ve Jimmy onu arabanın göreli güvenliğine çekti. Gardan kendisiyle oynayan yaratığa faydasız darbeler indiriyordu.</p>

  <p>Jimmy etrafına bakındı ve Micah Birader’in mistik tokmağının bir tarafta durduğunu gördü. Tokmağı almak için daldı ve daha havadayken sapı yakalayıp gözlerini yaratıktan ayırmadan karın üstü düştü. Yaratık çocuğun silahı yeniden ele geçirdiğini fark etmemişti. Jimmy tokmağı kaldırdığında şaşırdı, çünkü beklediğinin iki katı ağırdı. Ayağa fırladı ve yaratığın arkasında, başının üzerinden Gardan’a vurmaya uzanan iğrenç, kıllı kaba etlerine dönük durdu.</p>

  <p>Yüzbaşı, onu giderek genişleyen ağza doğru kaldıran devasa bir elin içinde kıskıvrak yakalanmıştı. Peder John asasını kaldırdı ve birden asasının ucundan yeşil ve mor enerji dalgaları çıkarak yaratığı içine aldı. Yaratık acıyla haykırdı ve kendisi de haykırmakta olan Gardan’ı sıktı.</p>

  <p>Martin, “Durun! Gardan’ı eziyor!” diye bağırdı.</p>

  <p>Başrahip büyüsünü kesti ve yaratık bir homurtu çıkararak Gardan’ı kapıya doğru fırlatıp kendisine acı çektirenleri yaralamaya çalıştı. Yüzbaşı Martin, Anthony Birader ve Başrahip’e çarparak onları yere yıktı. Prens başını çevirince pis pis sırıtan Anita suretinin kapıya doğru eğilmekte olduğunu gördü. Yaratığın kanatları manastıra girmesine izin vermiyordu, ama uzun kolları kapıdan kıvrılarak geçip Arutha’ya uzanıyordu.</p>

  <p>Martin ayağa kalkarak sarsılmış haldeki Başrahip ile Birader Anthony’yi de ayağa kaldırdı. Arşivci, “Evet! Elbette! Göğsündeki yüz! Onu oradan öldür!” dedi.</p>

  <p>Martin yayına ânında bir ok takmıştı, ama eğilmiş yaratık hedefi gizledi. Kapıdan Arutha’ya uzandı, derken birden sağrısının üzerine oturmuş, acıyla uluyordu.</p>

  <p>Bir an göğüsteki yüz görünür oldu ve Martin geriye çekilerek, “Killian okuma yön versin,” dedi ve okunu saldı. Ok hedefine uçtu ve göğüsteki çıldırmış suratı alnının tam ortasından vurdu. O yüzdeki gözler devrilip kapanırken yaradan kırmızı, insan kanı oluk oluk akmaya başladı. Yaratık taş kadar hareketsiz kaldı.</p>

  <p>Herkesin hayret dolu bakışları altında, yaratık titremeye başladı. İçindeki ışıklar hızla yanıp sönerken anbean parlaklaşıyordu. Sonra herkes saydam, cisimsiz, gece rüzgarında ağır ağır dağılırken çılgın bir dansta dönenen renkli, ışıl ışıl yanan duman ve gazlardan oluşmuş bir şey olduğunu gördü. Işıkları silindi, avlu bir kez daha boş ve sessiz kalana dek.</p>

  <p>Arutha ile Laurie bilinci hâlâ yerinde olan Gardan’ın yanına geldiler. Yüzbaşı dermansız bir halde, “Ne oldu?” diye sordu.</p>

  <p>Tüm gözler Martin’e döndü. Martin Anthony Birader’i gösterdi, o da, “Dük’ün sorduğu bir şey, o yaratıkların nasıl yapıldığı. Böylesi bir varlığı yaratmak için gereken tüm melun sanatlar üzerinde çalışılacak bir hayvan veya insan gerektirir. O surat, canavarı yaratmak için odak noktası olarak kullanılan biçare, çıldırmış ruhtan geriye kalan tek şeydi. Dünyevi bir zarara maruz bırakılabilen, yegane ölümlü kısmıydı ve o öldüğünde büyü çözüldü...” diye yanıt verdi.</p>

  <p>Martin, “Öyle geriye çekilmemiş olsa o atışı yapamazdım,” dedi.</p>

  <p>“Çok talihli bir durum,” dedi Başrahip.</p>

  <p>“Talihin bununla pek ilgisi yoktu,” dedi sırıtan Jimmy. Yaklaşırken elinde Micah Birader’in tokmağı vardı. Baygın haldeki Micah’yı işaret etti. “İyi olacaktır,” diyerek tokmağı Başrahip’e verdi.</p>

  <p>Arutha o dehşet verici şeyin üzerinde Anita’nın yüzünü gördüğü için hâlâ biraz sarsılmış durumdaydı. Laurie cılız bir gülümsemeyle, “Peder, bize içecek biraz şarap verseniz size çok zahmet olmaz, değil mi? O katlandığım en berbat kokuydu,” dedi.</p>

  <p>“Ha!” dedi Jimmy içerleyerek. “Bir de benim tarafımdan koklayacaktın!”</p>

  <p class="ayrac"><img alt="ayrac" src="../Images/ayrac.png" /></p>

  <p>Arutha Calastius Dağları’nın üzerinden doğan şafağı izliyordu; güneş hiddetli, kızıl bir küreydi. Saldırıdan sonraki saatlerde manastır görünürde asayiş ve sükunet haline yeniden dönmüştü, ama Arutha’nın içinde tek hissettiği kargaşaydı. Şahsına yapılan saldırıların arkasında yatan her ne ise, Rahip Nathan ile Lims-Kragma Başrahibesi’nin açık uyarılarına rağmen, beklediklerinin ötesinde bir güce sahipti. Anita için bir tedavi bulmak üzere acele telaşı içinde dikkatsiz davranmıştı ve bu tabiatına aykırıydı. Gerektiğinde gözüpek olabilirdi ve bu ona birkaç zafer kazandırmıştı, ama son zamanlarda gözüpek değil, sadece dik kafalı ve fevri davranmıştı. Arutha yabancı, çocukluğundan beri karşılaşmadığı bir şey hissediyordu. Arutha’nın hissettiği şey kuşkuydu. Plan yaparken kendine ne kadar da güvenliydi, ancak Murmandamus ya onun her hareketini önceden tahmin etmişti ya da Arutha’nın her adımına inanılmaz bir hızla karşılık verebiliyordu.</p>

  <p>Arutha daldığı derin düşüncelerden sıyrıldığında Jimmy’nin yanında olduğunu gördü. Çocuk kafasını iki yana salladı. “Her zaman söylediğim şeyi kanıtlıyor sadece.”</p>

  <p>Kaygılarına rağmen Arutha çocuğun ses tonunu biraz komik bulduğunu fark etti. “Neymiş o?”</p>

  <p>“Ne kadar uyanık olduğunu sanırsan san, her zaman bir şey çıkıyor ve seni küt diye kıç üstü oturtuyor. Sonra, ‘Hesaba katmayı unuttuğum şey buymuş,’ diyorsun. Kartal gözle geriye bakış derdi ihtiyar Hızlı Alvamy buna.”</p>

  <p>Arutha çocuğun düşüncelerini okuyup okumadığını merak etti. Jimmy konuşmayı sürdürdü. “Ishaplılar burada oturup içlerinden dualar mırıldanıyorlar ve gerçek bir büyülü sığınakları olduğundan eminler - ‘Hiçbir şey büyülü savunma engellerimizi aşamaz,’” diye taklit etti. “Sonra o ışık topları ile o uçan şey geliyor ve tüh! ‘Şunu ya da bunu düşünmemiştik!’ diyorlar. Bir saattir şunu bunu yapmamız lazımdı, diye geveleyip duruyorlar. Eh, sanırım yakınlarda burada daha kuvvetli bir şey yapmış olurlar.” Jimmy uçuruma bakan taş duvara sırtını yasladı. Güneş gökte yükselirken manastır duvarlarının ötesinde vadi gölgelerden sıyrılıyordu. “İhtiyar Anthony bana dün geceki gösteri için gereken büyülerin biraz zahmetli olduğunu söyledi, dolayısıyla bir süre bu yana büyülü birşeylerin gelmesini beklemiyor. Kalelerinde güçlü olacaklar... ta ki bir şey gelip de kapıları kırana kadar, anlaşılan.”</p>

  <p>“Sende biraz filozofluk var, değil mi?” Jimmy omuz silkerken Arutha hafifçe gülümsedi. Jimmy, “Altıma edecek kadar korkuyorum ve sen de korksan iyi edersin. Krondor’daki o yaşayan ölüler de yeterince kötüydü, ama dün gece, eh bu konuda senin ne hissettiğini bilmiyorum, ama senin yerinde olsam, Kesh’e taşınıp adımı değiştirmeyi düşünürdüm,” dedi.</p>

  <p>Arutha buna hüzünle gülümsedi, zira Jimmy ona inkar ettiği bir şeyi göstermişti. “Dürüst olmak gerekirse, ben de senin kadar korkuyorum, Jimmy.”</p>

  <p>Jimmy bu itirafa şaşırmış gibiydi. “Gerçekten mi?”</p>

  <p>“Gerçekten. Bak, bizim karşı karşıya olduğumuz şeyle yüzleşip de korkmamak için deli olmak gerekir, ama asıl önemli olan korkup korkmaman değil, nasıl davrandığın. Babam bir defasında bir kahramanın sağduyusunu kullanıp kaçamayacak kadar korkan, sonra da her nasılsa olanlardan sağ çıkan kişi olduğunu söylemişti.”</p>

  <p>Jimmy güldüğünde çocukça neşesi çoğu zaman olduğu gibi bir erkek-çocuğa benzemek yerine yaşının gerektirdiği kadar genç görünmesine yol açtı. “O da bir gerçek. Ben ise yapılması gerekeni hızla yapmayı ve eğlenceli kısımlara geçmeyi yeğlerim. Bu büyük davalar uğruna acı çekme meselesi efsaneler ve masallara göre.”</p>

  <p>Arutha, “Bak, sende biraz filozofluk varmış demek ki,” dedi. Konuyu değiştirdi. “Dün gece hızla ve cesaretle hareket ettin. Canavarın dikkatini Martin’in onu öldürmesine yetecek kadar dağıtmamış olsaydın-”</p>

  <p>“Kemiklerinle birlikte Krondor’a dönmekte olurduk, onu da yemediyse tabii,” diye bitirdi Jimmy alaylı bir gülümsemeyle.</p>

  <p>“Bu ihtimalden o kadar hoşlanmış görünme.”</p>

  <p>Jimmy’nin sırıtışı büyüdü. “Aslına bakılırsa hoşlanmıyorum. Sen tanıdığım, etrafta bulundurmaya değer nadir kişilerdensin. Pek çok ölçüye göre beraber gezdiklerimiz neşeli tipler, zaman tatsız olsa da. Gerçeği söylemek gerekirse, bir nevi eğleniyorum.”</p>

  <p>“Tuhaf bir eğlence anlayışın var.”</p>

  <p>Jimmy başını iki yana salladı. “Öyle değil aslında. Eğer kendinden geçecek kadar korkacaksan, bundan keyif alsan iyi olur. Hırsızlık da bundan ibarettir, biliyorsun. Gecenin yarısında birinin evine girmek, pencereden kafanı uzattığında elinde beynini yere saçmak için kılıç ya da sopayla bekliyor olup olmadığını bilememek. Şehir bekçileri tarafından sokaklarda kovalanmak. Eğlenceli değil, ama bir açıdan da öyle, anlıyor musun? Her halükarda, heyecanlı. Üstelik, kaç kişi bir iblise parmak atarak Krondor Prensi’ni kurtardım diyerek caka satabilir?”</p>

  <p>Arutha bunun üzerine uzun uzun güldü. “Hay canına, bu ilk gülüşüm... düğünden beri.” Elini Jimmy’nin omzuna koydu. “Bugün bir ödüle hak kazandın, Toprak Beyi James. Ne olsun istersin?”</p>

  <p>Jimmy kendini zorlayarak düşünüyormuş gibi yüzünü buruşturdu. “Beni Krondor Dükü yapsan nasıl olur?”</p>

  <p>Arutha feleğini şaşırmıştı. Konuşacak oldu, ama durdu. Revirden onlara doğru gelen Martin Arutha’nın yüzünde böyle tuhaf bir ifade görünce, “Senin neyin var?” dedi.</p>

  <p>Arutha Jimmy’yi işaret etti. “Krondor Dükü olmak istiyor.”</p>

  <p>Martin gürültülü bir kahkaha attı. Sustuğunda Jimmy, “Neden olmasın? Dulanic burada olduğundan emekliliğinin düzmece olmadığını biliyorsun. Volney görevi istemiyor, bu durumda mevkii kime vereceksin ki? Aklım yerinde, sana bir iki iyiliğim de dokundu.”</p>

  <p>Martin gülmeye devam ederken Arutha, “Karşılığını da aldın,” dedi. Prens öfkeyle eğlenme arasında kalmıştı. “Buraya bak, seni eşkıya. Lyam’a sana ufak -çok ufak- bir baronluk verdirmeyi düşünebilirim, ama buna daha en az üç yıl var. Şimdilik Sarayın Kıdemli Toprak Beyi olmakla yetinmen gerekiyor.”</p>

  <p>Martin başını iki yana salladı. “Onları örgütleyip sokak çetesi kurar.”</p>

  <p>“Eh,” dedi Jimmy, “hiç değilse sen deLacy’ye emri verirken o Jerome eşeğinin suratındaki ifadeyi görme hazzına kavuşacağım.”</p>

  <p>Martin gülmeyi kesip, “Gardan’ın ve Micah Birader’in iyileşeceğini bilmek istersin, diye düşündüm. Dominic şimdiden ayaklanıp etrafta dolaşmaya başladı bile,” dedi.</p>

  <p>“Ya Başrahip ile Anthony Birader?”</p>

  <p>“Başrahip bir yerlerde manastırlarının kutsallığı bozulan başrahipler ne yaparsa onu yapıyor. Anthony Birader ise Gümüşdiken’i arama işine döndü. Onunla konuşmak istersen altmışyedinci odada bulunacağını söylememi istedi.”</p>

  <p>Arutha, “Onu bulmaya gidiyorum. Ne bulduğunu öğrenmek istiyorum,” dedi. Uzaklaşırken, “Jimmy ağabeyime neden seni Krallık’taki ikinci en önemli düklüğe yükseltmem gerektiğini açıklasana,” dedi.</p>

  <p>Arutha baş arşivciyi bulmaya gitti. Martin ona sırıtarak bakan Jimmy’ye döndü.</p>

  <p class="ayrac"><img alt="ayrac" src="../Images/ayrac.png" /></p>

  <p>Arutha havası yılların tozu ve koruyucuların kokusuyla ağırlaşmış dev odaya girdi. Anthony Birader titreyen meşale ışığında eski bir kitabı okuyordu. Girenin kim olduğuna dönüp bakmadan, “Tam düşündüğüm gibi; burada olacağını biliyordum,” dedi. Oturduğu yerde doğruldu. “O yaratık üç yüzyıl önce Elaral’daki Tith-Onanka Tapınağı işgal edildiğinde öldürüldüğü rapor edilen yaratıkla benzerlik taşıyor. Bu kaynaklara göre, işin arkasında Pantathia yılan rahiplerinin olduğu kesinmiş.”</p>

  <p>Arutha, “Kim bu Pantathialılar, birader? Sadece çocukları korkutmak için anlatılan hikayeleri duydum,” dedi.</p>

  <p>İhtiyar keşiş omuzlarını silkti. “Aslı istenirse, pek az şey biliyoruz. Midkemia’daki zeki türlerin çoğunu bir açıdan anlayabiliyoruz. Moredheller, Kara Yol Kardeşleri dahi insanlarla ortak bazı özelliklere sahip. Bizim ölçülerimize göre tuhaf da olsa, katı bir onur anlayışına sahip olduklarını biliyorsunuz. Ama bu yaratıklar...” Kitabı kapadı. “Pantathia’nın nerede olduğunu kimse bilmiyor. Macros tarafından bize bırakılanlar arasından Yıldızlimanlı Kulgan tarafından seçilip bize gönderilen haritalarda bir iz yok. Bu rahiplerin büyüleri başka hiç kimseninkilere benzemiyor. Geçmişte bazı insanlarla alışverişleri olsa da, onlar insanlığın yeminli düşmanları. Açık olan başka bir şey daha var, onlar su katılmamış derecede kötü varlıklar. Onların bu Murmandamus’a hizmet etmesi bile tek başına onun iyi olan her şeyin düşmanı olduğuna delalettir. Ona hizmet etmeleri aynı zamanda onun korkulacak bir güç olduğunu gösteriyor.”</p>

  <p>Arutha, “O halde Gülen Jack’in raporundan öğrendiklerimiz dışında pek az şey biliyoruz,” dedi.</p>

  <p>“Doğru,” dedi keşiş, “ama doğruyu söylediğini bilmenin değerini asla hafife alma. Meselelerin ne olmadığını bilmek çoğu zaman ne olduğunu bilmek kadar önemlidir.”</p>

  <p>Arutha, “Bütün bu kargaşa içinde, Gümüşdiken hakkında herhangi bir şey öğrendiniz mi?” dedi.</p>

  <p>“Aslına bakılırsa, öğrendim. Bu pasajı okumayı bitirir bitirmez size haber gönderecektim. Korkarım size çok az yardım edebileceğim.” Bunu duyunca Arutha’nın içi burkuldu, ama ihtiyar keşişe devam etmesini işaret etti. “Bu Gümüşdiken’in aklıma hemen gelmemesinin nedeni, bu ismin daha iyi tanıdığım başka bir adın tercümesi olması.” Yakınlarda duran başka bir kitabı açtı. “Bu Caradoc oğlu Geoffrey’nin, Yabon’un batısındaki Silban Manastırı keşişlerinden birinin günlüğü -ağabeyiniz Martin’in yetiştiği manastır, gerçi bu günlük birkaç yüzyıl öncesinden kalma. Geoffrey bir tür botanikçiydi ve boş zamanlarında yerel bitki örtüsünün katalogunu yapabildiği kadarıyla çıkarıyordu. Burada bir ipucu buldum. Okuyayım. Elfler tarafından Elleberry olarak anılan bitki, Işıltılı Diken tepeleri halkı tarafından da bilinir. Doğru kullanıldığında büyülü özelliklere sahip olması gerekir, ancak bitkinin özlerinin doğru bir biçimde damıtılması sıradan insanların yapamayacağı, esrarlı bir ayin gerektirdiği için, yaygın olarak bilinmez. Son derece nadirdir, hayatta olan pek az kişi tarafından görülmüştür. Bitkiyi daha önce hiç görmedim, ama konuştuğum kişilerin bilgileri son derece güvenilir kişiler ve bitkinin varlığından eminler.’ ” Kitabı kapadı.</p>

  <p>“Hepsi bu kadar mı?” diye sordu Arutha. “Bir şifa ya da en azından bir şifanın nasıl bulunabileceğine dair bir ipucu bulmayı ümit ediyordum.”</p>

  <p>“Ama bir ipucu var zaten,” dedi ihtiyar keşiş gözünü kırparak. “Botanikçiden çok dedikoducu olan Geoffrey bitkiye elf adı olarak Elleberry ismini atfetmişti. Bunun <i>aelebera</i>nın bozulmuş hali olduğu belli; bu da ‘gümüşdiken’ olarak tercüme edilebilecek elfçe bir kelime! Bunun anlamı şu ki, büyülü özelliklerini ve onların üstesinden nasıl gelinebileceğini bilen biri varsa, o da Elvandarlı Efsunörücülerdir!”</p>

  <p>Arutha bir süre bir şey söylemedi, sonra, “Teşekkür ederim, Anthony Birader. Arayışımı burada sona erdirmeyi ümit etmiştim, ama hiç değilse bütün ümitlerimi suya düşürmediniz,” dedi.</p>

  <p>İhtiyar keşiş, “Umut her zaman vardır, Arutha conDoin. Tüm bu kargaşanın içinde, Başrahip’in size bütün bunları toplamamızın asıl nedenini söylemeye fırsat bulduğunu sanmam,” dedi. Elini sallayarak dört bir yandaki kitapları işaret etti. “Tüm bu yapıtları bu dağda toplamamızın nedeni umuttur. Kehanet ve şer alametleri bol, ancak bir tanesi bildiğimiz her şeyin sonundan bahsediyor. Diğer her şey karanlığın güçlerine boyun eğdiğinde dahi, geriye kalanın ‘bir zamanlar Sarth olan’ olacağını söylüyor. Bu kehanet gerçek olursa, insanlığa tekrar hizmet edebilecek bilgi tohumlarını saklamayı ümit ediyoruz. O gün için çalışıyor ve asla gelmesin diye dua ediyoruz.”</p>

  <p>Arutha, “Bize çok iyi davrandınız, Anthony Birader,” dedi.</p>

  <p>“İnsan elinden geldiğinde yardım eder.”</p>

  <p>“Teşekkür ederim.” Arutha odadan çıktı ve merdivenlerden çıkarken aklı bildikleriyle meşguldü. Avluya ulaşana kadar seçeneklerini kafasında evirip çevirdi. Laurie Jimmy ve Martin’e katılmıştı, solgunluğuna rağmen çektiği sıkıntıdan sonra kendini toparlamış gibi görünen Dominic de öyle.</p>

  <p>Laurie Prens’e selam vererek, “Gardan’ın yarın epey iyileşmiş olması gerek,” dedi.</p>

  <p>“İyi, zira ilk ışıkta Sarth’tan ayrılıyoruz.”</p>

  <p>“Ne öneriyorsun?” dedi Martin.</p>

  <p>“Gardan’ı Sarth’tan Krondor’a hareket eden ilk gemiye bindireceğim, biz de yolumuza devam edeceğiz.”</p>

  <p>“Nereye?” diye sordu Laurie.</p>

  <p>“Elvandar.”</p>

  <p>Martin gülümsedi. “Oraya yeniden gitmek iyi olacak.”</p>

  <p>Jimmy içini çekti; Arutha, “Ne oldu?” dedi.</p>

  <p>“Tam da saray aşçılarınızı ve kemikli at sırtlarını düşünüyordum da.”</p>

  <p>Arutha, “Eh, onları pek düşünme; sen de Gardan’la Krondor’a dönüyorsun,” dedi.</p>

  <p>“Ya tüm eğlenceyi kaçırayım mı?”</p>

  <p>Laurie Martin’e, “Bu delikanlının hayli çarpık bir eğlence anlayışı var,” dedi.</p>

  <p>Jimmy konuşacak oldu, ama Dominic, “Majesteleri, yüzbaşınızla birlikte yolculuk etmeme izin verirseniz, ben de Krondor’a gitmeyi isterim,” dedi.</p>

  <p>“Elbette, ama ya görevlerin?”</p>

  <p>“Makamımı başka birisi devralır. Daha bir süre böyle bir görev için uygun durumda olmam ve beklememiz mümkün değil. Bunda utanç verecek ya da onursuz bir şey yok; sadece bir gereklilik.”</p>

  <p>“O halde Jimmy ile Gardan’ın yoldaşlığınızdan memnun olacaklarından eminim.”</p>

  <p>“Bekleyin-” dedi Jimmy.</p>

  <p>Arutha çocuğu duymazlıktan gelerek keşişe, “Krondor’a gitmenizin nedeni nedir?” diye sordu.</p>

  <p>“Yıldızlimanı yolunun üzerinde olması sadece. Rahip John, Pug ile diğer büyücülere hakkında bilgi sahibi olduğumuz şeyleri haber vermemizin hayati önem taşıdığını düşünüyor. Onlar bizlerin başaramadığımız yüce sanatlarla uğraşıyor.”</p>

  <p>“Bu iyi olur. Bulabileceğimiz her yandaşa ihtiyacımız var. Bunu benim düşünmem gerekirdi. Sakıncası yoksa size onlara götürülecek fazladan bilgiler de vereceğim. Gardan’ın da size Yıldızlimanı’na kadar eşlik etmesini sağlayacağım.”</p>

  <p>“Bu makbule geçer.”</p>

  <p>Jimmy Krondor’a geri gönderilmeye karşı itirazlarını duyurmaya çalışıyordu. Arutha onun karşı çıkışlarını duymamış gibi yaparak Laurie’ye, “Buradaki genç dük olma heveslisini alıp kasabaya gidin ve bir gemi bulun. Yarın peşinizden geliriz. Yeni binekler de bul ve başını belaya sokma,” dedi.</p>

  <p>Arutha yanına Dominic ve Martin’i alarak kışlaya doğru yürüyerek uzaklaştı ve Laurie ile Jimmy’yi avluda bıraktı. Jimmy hâlâ sesini duyurmaya çalışıyor ve, “...ama...” diyordu.</p>

  <p>Laurie Jimmy’nin omzuna bir şaplak attı ve, “Gel bakalım, ‘Majesteleri,’. Yola düşelim. İşimizi erken bitirirsek handa oyun bulup bulamayacağımıza bir bakarız,” dedi.</p>

  <p>Bunun üzerine Jimmy’nin gözlerine kötü bir ışık gelir gibi oldu. “Oyun mu?” dedi.</p>

  <p>“Bilirsin, Pashawa gibi bir şey. Barbut ya da taş. Kumar.”</p>

  <p>“Ah,” dedi çocuk. “Bana nasıl oynandığını göstermen gerekecek.”</p>

  <p>Laurie ahıra dönerken Jimmy’nin kıçına bir tekme atarak onu ileri yolladı. “Tabii, tabii, gösteririm. Buradaki çiftliklerden gelme hödüğün biri değilim ben. Bunu çuvalımı ilk kaybettiğimde de duymuştum.”</p>

  <p>Jimmy koşarken güldü. “Denemeye değerdi!”</p>

  <p class="ayrac"><img alt="ayrac" src="../Images/ayrac.png" /></p>

  <p>Arutha karanlık odaya girdi. Yatakta yatan şekle bakarak, “Beni mi görmek istedin?” dedi.</p>

  <p>Micah yerinde doğruldu ve sırtını duvara yasladı. “Evet, bir saate kadar gideceğini duydum. Geldiğin için teşekkür ederim.” Arutha’ya yatağa oturmasını işaret etti. “Biraz uykuya ihtiyacım var, ama bir hafta içinde kendimi toplamış olurum.</p>

  <p>“Arutha, babanla ben gençliğimizde dosttuk. Şimdilerde kanıksanmış olan, toprak beylerini saraya getirme geleneğini yeni yeni başlatıyordu. Hatırı sayılır bir topluluktuk bizler. Kıdemli Toprak Beyimiz Yabonlu Brucal’dı ve bizi lime lime ediyordu. O günlerde epey ateşli bir ekiptik, baban, ben ve Guy du Bas-Tyra.” Guy’ın adı geçince Arutha kasıldı, ama bir şey söylemedi. “Kendi devrimizde Krallık’ın belkemiğini oluşturduğumuzu düşünmekten hoşlanıyordum. Şimdi bu sizsiniz. Borric seninle Lyam’ı iyi yetiştirdi, Martin de onu hiç utandırmadı. Şimdi Ishap’a hizmet ediyorum, ama hâlâ bu Krallık’ı seviyorum, evlat. Sadece dualarımın seninle olduğunu bilmeni istedim.”</p>

  <p>Arutha, “Sağolun, Lordum Dulanic,” dedi.</p>

  <p>Dulanic yastıkların üzerinde gevşedi. “Artık değil. Şimdi basit bir keşişim sadece. Bu arada, sarayında yönetimde kim var?”</p>

  <p>“Lyam Krondor’da ve ben dönene kadar orada kalacak. Volney Şansölye vekili.”</p>

  <p>Bunu duyan Micah gülünce acıyla yüzünü buruşturdu. “Volney! Ishap’ın dişleri adına! Bundan nefret ediyordur herhalde.”</p>

  <p>“Ediyor,” dedi Arutha gülümseyerek.</p>

  <p>“Lyam’ın onu Dük yapmasını mı sağlayacaksın?”</p>

  <p>“Bilmiyorum. Ne kadar karşı çıkarsa çıksın, eldeki en yetenekli yönetici o. Gediksavaşları’nda bazı iyi gençleri yitirdik.” Arutha çarpık gülümsemesiyle gülümsedi. “Jimmy <i>kendisini</i> Krondor Dükü yapmamı öneriyor.”</p>

  <p>“Onu hafife alma, Arutha. Elindeyken eğit. Bağırtana kadar sorumluluk yükle, sonra da daha fazla. Onu iyi eğit, sonra da karşılığını al. O nadir bulunan cinsten biri.”</p>

  <p>Arutha, “Bu neden, Micah? Neden ardında bıraktığın meseleler için böyle kaygılanıyorsun?” dedi.</p>

  <p>“Çünkü ettiğim tövbeye rağmen kibirli bir ihtiyar ve bir günahkarım. Hâlâ şehrimin durumundan gururlandığımı itiraf ediyorum. Bir nedeni de babanın oğlu olman.”</p>

  <p>Arutha bir süre suskun kaldıktan sonra, “Babamla sen yakındınız, değil mi?”</p>

  <p>“Çok. Borric’e daha yakın olan sadece Guy vardı.”</p>

  <p>“Guy mı!” Arutha babasının en nefret ettiği düşmanının bir zamanlar dostu olduğuna inanamıyordu. “Bu nasıl olabilir?”</p>

  <p>Micah Arutha’yı inceledi. “Babanın ölmeden önce sana anlatacağını düşünmüştüm.” Uzun bir an konuşmadı. “Tekrar düşünüyorum da, anlatmazdı.” İçini çekti. “Hem babanın, hem de Guy’ın dostu olan bizler, hepimiz bir yemin ettik. Onların son derece yakın olan dostluklarını bitirmelerine ve Guy’ın yaşamının geri kalan günlerinin tümünde siyah giyerek Kara Guy lakabını almasına neden olan utançtan hiç bahsetmemeye yemin ettik.”</p>

  <p>Arutha, "Babam bir defasında o tuhaf cesaret eyleminden bahsetmişti, Guy hakkında söyleyecek başka iyi bir şeyi olmamasına rağmen,” dedi.</p>

  <p>“Yoktur. Benim de yoktur, zira konuşmam için Guy’ın beni yeminden azat etmesi veya öldüğünün kanıtlanması gerekir. Ama ayrı düşmeden önce kardeş gibi olduklarını söyleyebilirim. İster kızlarla düşüp kalkar, ister arbedeye karışır veya savaşırken olsun, ikisi de diğerinden seslenme mesafesinden daha uzak olmazdı.</p>

  <p>“Ama buraya bak, Arutha. Erken kalkman ve dinlenmen gerekiyor. Uzun zaman önce kapanmış konular üzerinde harcayacak daha fazla zamanın yok. Gidip Anita için bir şifa bulmalısın...” İhtiyar adamın gözleri bulutlandı ve Arutha kendi karanlık kaygıları içinde Micah’nın her zaman Erland’ın hanesinde bulunduğunu unutmuş olduğunu fark etti. Anita’yı doğumundan beri tanıyordu. Onun torunu gibi olmalıydı.</p>

  <p>Micah zorlukla yutkundu. “Bu kahrolası kaburgalar! Derin nefes alınca gözlerin çiğ soğan yemişsin gibi sulanıyor.” Uzun uzun içini çekti. “Doğumunun üzerinden bir saat geçmemişken Beyaz Sung rahibeleri onu kutsadığında benim kucağımdaydı.” Gözlerinde uzak bir bakış belirdi; başını öteye çevirip, “Kurtar onu, Arutha,” dedi.</p>

  <p>“Bir şifa bulacağım.”</p>

  <p>Duygularını gizlemek için fısıldayan Micah, “Öyleyse git, Arutha. Ishap korusun seni,” dedi.</p>

  <p>Arutha ihtiyar keşişin elini bir an sıktıktan sonra ayağa kalkıp odadan çıktı. Manastır binasının ana salonunu kat ederken yolu izlemesini işaret eden sessiz bir keşiş tarafından kesildi. Başrahip’in dairesine götürüldü ve Başrahip ile Anthony Birader’in onu beklemekte olduklarını gördü.</p>

  <p>“Micah’yı ziyaret etmeye zaman ayırmanız büyük incelik, Majesteleri,” dedi Başrahip.</p>

  <p>Arutha birden telaşlandı. “Micah iyileşecek, değil mi?”</p>

  <p>“Ishap isterse. Böylesi bir sıkıntıya katlanmak için hayli yaşlı bir adam.”</p>

  <p>Anthony Birader buna fena halde sinirlenmiş gibiydi ve bir homurtu çıkardı. Başrahip bunu duymazdan geldi ve, “Halledilmesi gereken bir sorun üzerinde biraz kafa yorduk,” dedi. Ufak bir kutuyu Arutha’ya doğru itti, Arutha da uzanıp kutuyu masadan aldı.</p>

  <p>Kutunun çok eski olduğu belliydi, özenle oyulmuş ahşaptan yapılmıştı ve zamanla aşınarak neredeyse pürüzsüz bir hal almıştı. Açıldığında içinden kadife bir yastık, yastığın üzerinde de ufak bir tılsım çıktı. Micah’nın taşıdığının bir minyatürü olan ufak bir tokmaktı, sapındaki minicik bir delikten bir sınırı geçiyordu. “Nedir bu?”</p>

  <p>Anthony, “Düşmanınızın sizi nasıl istediği zaman bulurmuş gibi göründüğünü düşünmüşsünüzdür, mutlaka. Birinin, belki de yılan rahibinin sizi bir tür billura bakma büyüsüyle bulmuş olması mümkün. Bu tılsım kadim geçmişimizden bir mirastır. İnancımızın bilinen en eski topluluğu olan Leng’deki Ishap Manastırı’nda yapılmıştı. Sahip olduğumuz en kudretli insan yapısı eserdir. Hareketlerinizi her türlü billura bakma büyüsünden gizleyecektir. Sizi gizli yöntemlerle izleyen herkes için, ortadan kayboluvereceksiniz. Sizi dünyevi gözlerden koruyacak bir şeyimiz yok, ama dikkatli davranır ve kimliğinizi gizlerseniz, Elvandar’a herhangi bir engelle karşılaşmadan ulaşmanız gerekir. Ama onu hiç çıkarmayın, aksi halde büyü yoluyla yeriniz tekrar bulunabilir. Aynı zamanda dün gece karşı karşıya kaldığımız türden saldırılardan da etkilenmemenizi sağlayacaktır. Böyle bir yaratık size zarar veremeyecektir -gerçi düşmanınız hâlâ sizi çevrenizdekiler yoluyla vurabilir, zira onlar o kadar iyi korunmuş olmayacaklar,” dedi.</p>

  <p>Arutha tılsımı boynuna geçirip, “Teşekkür ederim,” dedi.</p>

  <p>Başrahip ayağa kalktı. “Ishap sizi esirgesin, Majesteleri ve burada, Sarth’ta her zaman sığınak bulabileceğinizi aklınızdan çıkarmayın.”</p>

  <p>Arutha bir kez daha teşekkür ettikten sonra Başrahip’in yanından ayrıldı. Odasına dönüp seyahat çıkınını sarmayı bitirdiğinde, öğrendiklerini düşündü. Kuşkularını bir yana iterek bir kez daha Anita’yı kurtarmaya azmetti.</p>

  <p class="ayrac"><img alt="ayrac" src="../Images/ayrac.png" /></p>
</body>
</html>
