<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/era.css" rel="stylesheet" type="text/css" />
</head>

<body>
  <p class="bolum_no">-8-</p>

  <p class="baslik">ANT</p>

  <p>&nbsp;</p>

  <p>Lyam hareket etmeden oturuyordu.</p>

  <p>Arutha’yı uzun bir an boyunca inceledi ve başını iki yana salladı. “Hayır. Seni men ederim.”</p>

  <p>Arutha, “Neden?” derken herhangi bir tepki göstermedi.</p>

  <p>Lyam içini çekti. “Çünkü çok tehlikeli ve burada başka sorumlulukların var.” Lyam Arutha’nın dairesindeki masadan kalktı ve kardeşinin yanına gitti. Elini nazikçe Arutha’nın omzuna koyarak, “Senin tabiatını biliyorum, Arutha. İşler sen olmadan sonuca yürürken boş boş oturmaktan nefret edersin. Anita’nın kaderinin senden başkasının elinde olması düşüncesinden nefret ediyorum, ama Sarth’a yolculuk etmene izin vermeye vicdanım elvermez,” dedi.</p>

  <p>Arutha’nın yüz ifadesi önceki gün suikast teşebbüsü yapılalı beri olduğu gibi, bulutluydu. Ama Gülen Jack’in ölümüyle birlikte Arutha’nın öfkesi uçup gitmiş, sanki içine çevrilmiş, soğuk bir kendini çekişe dönmüştü. Kulgan ile Tully’nin Sarth’ta olası bir bilgi kaynağı olduğuna dair açıklamaları zihnini baştaki delilikten arındırmıştı. Şimdi yapacak bir şeyi, berrak muhakeme, akılcı, sakin, serinkanlı düşünebilme yeteneği gerektiren bir şeyi vardı. Ağabeyine delici bakışlarla bakarak, “Aylardır buradan uzakta, seninle birlikte yolculuk ediyordum, dolayısıyla Batı Krallığı yokluğuma birkaç hafta daha dayanabilir,” dedi. “Güvenliğim konusuna gelince de,” diye ekledi sesini vurgulu olması için yükselterek, “hepimiz kendi sarayımda ne derece güvende olduğumu gördük!" Bir an sessizliğe gömüldü, sonra “Sarth’a gideceğim,” dedi.</p>

  <p>Martin o âna kadar bir köşede sessizce oturmuş, iki yarı kardeşini dikkatle dinlemişti. “Arutha, seni bebekliğinden beri tanırım ve ruh hallerini kendimin bildiğim gibi bilirim. Hayati meseleleri başkalarının eline bırakmayı imkansız görürsün. Tabiatında bir kibirlilik var, kardeşim. Bu hepimizde bulunan bir kusur, tabiri caizse.”</p>

  <p>Lyam bu suçlamaya dahil edilmesine şaşırmış gibi gözlerini kırpıştırdı. “Hepimizde mi...?”</p>

  <p>Arutha derin bir iç çekiş koyuverirken ağzının kenarları bir yarım gülümsemeyle büküldü. “Hepimizde, Lyam,” dedi Martin. “Üçümüz de Borric’in oğullarıyız ve tüm iyi vasıflarına rağmen, Babam’ın kibirli olduğu zamanlar olabiliyordu. Arutha, mizaç bakımından seninle aynıyız, ben sadece kendimi daha iyi saklıyorum. Başkaları başarabileceğime inandığım işleri yaparken oturmak kadar kızdığım pek az şey var, ama nihayetinde, senin gitmen için bir neden yok. Buna daha uygun olan başkaları var. Tully, Kulgan ile Pug, Sarth’taki Başrahip’e gereken tüm soruları soran bir mektup kaleme alabilir. Bu gibi mesajları burasıyla Sarth arasındaki ormanlarda hızla ve fark edilmeden taşımaya daha uygun kişiler de var.”</p>

  <p>Lyam kaşlarını çattı. “Batı’dan ismi lazım değil bir dük, herhalde.”</p>

  <p>Martin Arutha’nınkinin bir yansıması olan çarpık gülümsemesiyle gülümsedi. “Arutha’nın Yolbulucuları dahi ormanlarda yolculuk etmek konusunda elfler tarafından eğitilmiş biri kadar usta olamaz. Bu Murmandamus’un orman yollarında ajanları varsa, Elvandar’ın güneyinde onları geçme ihtimali benden yüksek olan kimse yoktur.”</p>

  <p>Lyam bezginlik içinde gözlerini göklere çevirdi. “Senin de ondan aşağı kalır yanın yok.” Odayı geçti ve kapıyı açtı. Arutha ile Martin de onu izlediler. Gardan dışarıda bekliyordu ve kralları odayı terk edince muhafız birliği hazır ola geçti. Lyam Gardan’a, “Yüzbaşı, kıt zekalı biraderlerimizden herhangi biri saraydan ayrılmaya teşebbüs edecek olursa, onu tutukla ve kilit altına al. Bu kralının isteğidir. Anladın mı?” dedi.</p>

  <p>Gardan selam verdi. “Evet, Majesteleri.”</p>

  <p>Lyam daha başka tek kelime etmeden koridordan kendi odalarına doğru yürüdü; yüzü bir endişe ve meşguliyet maskesiydi. Arkasında Gardan’ın muhafızları birbirlerine hayret dolu bakışlar attılar, sonra da Arutha ile Martin’in başka bir yöne doğru uzaklaşmasını izlediler. Arutha’nın yüzü al al, öfkesi ancak kısmen gizlenmişken, Martin’in ifadesi duygularını hiç ele vermiyordu. İki kardeş gözden kaybolurken askerler arasında soran bakışlar dolaştı, zira Kral ile kardeşleri arasında geçen her kelimeyi duymuşlardı. Nihayet Gardan alçak, ama buyurgan bir tonla konuştu. “Sakin olun. Mevzilerinizdesiniz.”</p>

  <p class="ayrac"><img alt="ayrac" src="../Images/ayrac.png" /></p>

  <p>“Arutha!”</p>

  <p>Yürürken alçak sesle konuşmakta olan Arutha ile Martin, Kesh Elçisi’nin peşinde maiyetiyle birlikte onlara yetişmek için koşunca durdular. Elçi onlara yetişti, hafifçe eğildi ve, “Majesteleri, Dük Cenapları,” dedi.</p>

  <p>“İyi günler, Ekselansları,” diye yanıt verdi Arutha biraz sertçe. Lord Hazara Han’ın varlığı ona yerine getirilmeyen makam görevleri olduğunu hatırlatmıştı. Arutha biliyordu ki, eninde sonunda dikkatini olağan yönetim işlerine çevirmek zorunda kalacaktı. Bu düşünce içine dert oluyordu.</p>

  <p>Elçi, “Bana benimle kafilemin saraydan ayrılmak için sizin izninize ihtiyaç duyduğumuz söylendi, Majesteleri. Bu doğru mu?” dedi.</p>

  <p>Arutha’nın kızgınlığı arttı, ancak bu defa kızdığı kendisiydi. Sarayı doğal bir şeymiş gibi kapatmıştı, ama bunu şu nahoş diplomatik dokunulmazlık meselesini, genellikle gıcırtılı olan uluslararası ilişkiler makinesine gerekli olan o yağı dikkate almadan yapmıştı. Biraz mahcup bir tavırla, “Hazara Han, özür dilerim. İlk ânın heyecanında...” dedi.</p>

  <p>“Tamamen anlayışla karşılıyorum, Majesteleri.” Çabucak etrafına bakınarak, “Bir dakika sizinle görüşebilir miyim? Yürürken konuşabiliriz,” dedi. Arutha görüşebileceğini belirtti ve Martin geride kalıp Hazara Han’ın oğulları ve korumalarıyla birlikte yürümeye başladı. Elçi, "Bu, Kral’ı anlaşmalar konusunda rahatsız etmek için münasip bir an değil. Jal-Pur’daki yakınlarımı ziyaret etmek için uygun bir zaman olduğunu düşünüyorum. Orada biraz kalacağım. İşler... halledildikten sonra sizin şehrinize ya da gerekirse Rillanon’a dönerim,” dedi.</p>

  <p>Arutha elçiyi inceledi. Volney’in adam hakkında yaptığı istihbarat, İmparatoriçe’nin Krallık’la müzakere etmeye en nitelikli kafalarından birini gönderdiğini açığa vurmuştu. “Lordum Hazara Han, size bu zamanda şahsımın ve ailemin hislerini dikkate aldığınız için teşekkür ederim.”</p>

  <p>Elçi bu yorumu elinin bir hareketiyle savuşturdu. “Hüzün ve kederle mahzun olanlara baskın çıkmakta şerefli bir yan yoktur. Bu melun işler sona erdiğinde, sizin ve ağabeyinizin Düşler Vadisi’ni tartışırken müzakere masasına berrak zihinlerle oturmanızı arzu ediyorum. Ayrıcalıkları sizden en iyi halinizde kazanmayı istiyorum, Majesteleri. Şimdi bir avantaj elde etmek fazla kolay olurdu. Kral’ın Roldem Prensesi Magda’yla yaklaşan evliliği konusunda Kesh’in onayına gereksiniminiz olacak. Prenses Magda Kral Carole’un yegane kızı olduğundan ve Prenses’in ağabeyi Veliaht Prens Dravos’a bir şey olması durumunda çocuklarından birinin hem Adalar, hem de Roldem tahtlarında oturacak olması nedeniyle ve Roldem’in uzun zamandır Kesh’in geleneksel nüfuz sahasında kabul edilmiş olmasından dolayı... bu konuyla neden ilgilendiğimizi anlarsınız.”</p>

  <p>“İmparatorluk İstihbarat Birlikleri’ne iltifatlarımı iletiniz, Ekselansları,” dedi Arutha kederli bir hayranlıkla. Bunu bilen sadece kendisi ve Martin’di.</p>

  <p>“Resmi olarak böyle bir grup yok, gerçi birtakım kaynaklarımız var - statükoyu muhafaza etmek isteyenler.”</p>

  <p>“Açık sözlülüğünüzü takdir ediyorum, Ekselansları. Tartışmalarımızda Durbin’de Shamata Anlaşması’na aykırı olarak inşa edilmekte otan yeni bir Kesh savaş filosuna da değinmemiz gerekmekte.”</p>

  <p>Lord Hazara Han başını iki yana salladı ve sevecenlikle, “Ah, Arutha, sizinle pazarlık etmeyi dört gözle bekliyorum,” dedi.</p>

  <p>“Ben de sizinle. Muhafızlara kafilenizin istediği zaman ayrılmasına izin vermelerini emredeceğim. Sizden tek ricam maiyetinizden hiç kimsenin tebdili kıyafet içinde gizlice ayrılmaması.”</p>

  <p>“Kapıda durup geçen her askerle hizmetkarın ismini bizzat vereceğim, Majesteleri.”</p>

  <p>Arutha’nın adamın bunu yapabileceğine dair hiç kuşkusu yoktu. “Kader ne getirirse getirsin, Abdur Rahman Memo Hazara Han, bir gün bir savaş meydanında karşı karşıya gelebilecek de olsak, sizi cömert, onurlu bir dost olarak kabul edeceğim.” Elini uzattı.</p>

  <p>Abdur uzatılan eli aldı. “Beni onurlandırıyorsunuz, Majesteleri. Sesiyle konuşan ben olduğum sürece Kesh yalnızca iyi niyetlerle, onurlu amaçlar doğrultusunda müzakere edecektir.”</p>

  <p>Elçi refakatçilerine kendilerine katılmalarını işaret etti ve Arutha’nın iznini aldıktan sonra oradan ayrıldılar. Martin Arutha’nın yanına gelerek, “Hiç değilse şu an sorunlarımızın sayısı bir azaldı,” dedi.</p>

  <p>Arutha başıyla onayladığını belirtti. “Şimdilik. O kurnaz ihtiyar tilki muhtemelen bu sarayı elçilik binası yapar, ben de maiyetimi rıhtımın yanında ucuz otelin birinde toplamak zorunda kalırım.”</p>

  <p>“Bu durumda biz de Jimmy’den bize iyilerinden bir tanesini önermesini isteriz.” Aklına aniden bir şey gelen Martin, “O nerede? Gülen Jack’i sorguladığımızdan beri onu görmedim,” dedi.</p>

  <p>“Sağda solda. Ona yaptıracak birkaç işim vardı.” Martin anladığını belirtti ve iki kardeş koridorda yollarına devam ettiler.</p>

  <p class="ayrac"><img alt="ayrac" src="../Images/ayrac.png" /></p>

  <p>Laurie odasına giren birinin sesine döndü. Carline kapıyı arkasından kapadıktan sonra ozanın yatağının üzerindeki kopuzunun yanında duran yolculuk bohçasını görerek durdu. Laurie bohçasını bağlama işini yeni bitirmişti ve üzerinde eski yolculuk kıyafetleri vardı. Carline’in gözleri kısıldı ve çok bilmiş bir tavırla bir defa başını salladı. “Bir yere mi gidiyordun?” Carline’in ses tonu buz gibiydi. “Şöyle Sarth’a kadar bir uzanıp birkaç soru sorayım, dedindi, değil mi?”</p>

  <p>Laurie teslimiyetle ellerini kaldırdı. “Sadece kısa bir süreliğine, sevgilim. Çabucak dönerim.”</p>

  <p>Carline yatağa oturarak, “Ah! Sen de Arutha ya da Martin kadar kötüsün. Sarayda kimse siz akıl öğretmedikçe burnunu bile silemez sanıyorsun. Haydutun biri kafanı koparacak... ya da onun gibi bir şey. Laurie, bazen o kadar kızıyorum ki," dedi. Laurie yanına oturdu ve kolunu Carline’in omzuna attı. Carline başını Laurie’nin omzuna dayadı. “Geldiğimizden beri birlikte o kadar az zaman geçirebildik ki ve her şey çok... korkunç.” Sesi çatallandı ve ağlamaya başladı. “Zavallı Anita,” dedi biraz sonra. Meydan okuyan bir tavırla gözyaşlarını silerek devam etti, “Ağlamaktan nefret ediyorum.</p>

  <p>“Sana da hâlâ kızgınım. Veda etmeden kaçıp gidecektin. Biliyordum. Eh, gidecek olursan geri dönme. Öğrendiklerin hakkında haber gönder -eğer o kadar yaşarsan- ama bu saraya bir daha adım atma. Seni bir daha asla görmek istemiyorum.” Ayağa kalkıp kapıya yöneldi.</p>

  <p>Laurie bir anda ona yetişmişti. Kolunu tuttu ve yüzünü kendisine doğru çevirdi. “Sevgilim, lütfen... yapma.”</p>

  <p>Carline gözlerinde yaşlarla, “Beni sevseydin Lyam’dan benimle evlenmek için izin isterdin. Tatlı sözlerle işim bitti, Laurie. Muğlak huzursuzluklarla işim bitti. Seninle işim bitti,” dedi.</p>

  <p>Laurie paniğe kapıldığını hissetti. Carline’in daha önce yaptığı, Rillanon’a döndüğü zaman ondan ayrı ya da onunla evli olmak yolundaki tehdidine, kendi seçimiyle olduğu kadar olayların baskısı yüzünden de kulak asmamıştı. “Bu Anita meselesi çözüme kavuşana kadar bir şey söylemeyecektim, ama - kararımı verdim. Beni hayatından çıkarmana izin veremem. Seninle evlenmek istiyorum.”</p>

  <p>Carline’in gözleri birden faltaşı gibi açıldı. “Ne?”</p>

  <p>“Dedim ki, seninle evlenmek-”</p>

  <p>Carline ağzını eliyle kapattı. Sonra onu öptü. Uzun, sessiz bir an boyunca hiçbir söze gerek olmadı. Carline yüzünde tehlikeli bir yarım gülümsemeyle geri çekildi. Başını olumsuz anlamda sallayarak usulca konuştu. “Yo. Başka bir şey söyleme. Kafamı yine tatlı sözlerle bulandırmana izin vermeyeceğim.” Yavaşça gidip kapıyı açtı. “Muhafızlar!” diye seslendi ve ânında bir çift muhafız belirdi. Hayret içindeki Laurie’yi işaret ederek, “Kımıldamasına izin vermeyin! Gitmeye çalışırsa, üzerine oturun!” dedi.</p>

  <p>Carline koridorda gözden kayboldu ve muhafızlar yüzlerinde bunu komik bulduklarını belli eden ifadelerle Laurie’ye baktılar. O ise içini çekip sessizce yatağına oturdu.</p>

  <p>Birkaç dakika sonra Prenses tepesi atmış Rahip Tully’yi de peşine takmış halde geri döndü. İhtiyar rahip yatmak üzere olduğundan, sırtına aceleyle bir sabahlık almıştı. Aynı derecede eziyet görmekteymiş gibi görünen Lyam da kız kardeşini izliyordu. Carline odaya girip onu işaret edince Laurie duyulur bir inlemeyle kendisini arkası üstü yatağa bıraktı. “Benimle evlenmek istediğini söyledi!”</p>

  <p>Laurie doğrulup oturdu. Lyam hayret dolu bir ifadeyle kız kardeşine bakıyordu. “Onu tebrik mi edeyim, yoksa astırayım mı? Ses tonundan anlamak kolay değil de.”</p>

  <p>Laurie bir tarafına iğne batmış gibi ayağa fırlayıp Kral’a yaklaştı. “Majesteleri-”</p>

  <p>Carline Laurie’ye parmağını suçlayıcı bir şekilde doğrultarak, “Bir şey söylemesine izin verme,” diye lafını kesti. Tehditkar bir fısıltıyla, “O tüm yalancıların babası ve masumların ayartıcısıdır. Ortalığı lafa boğup paçasını sıyırır,” dedi.</p>

  <p>Lyam başını iki yana sallayarak, “Masumlar?” diye mırıldandı. Yüzü aniden bulutlandı. “Ayartıcı mı?” Gözlerini Laurie’ye dikti.</p>

  <p>Laurie, “Majesteleri, lütfen,” diye başladı.</p>

  <p>Carline kollarını kavuşturdu ve sabırsızca ayağını yere vurmaya başladı. “Yapıyor işte,” diye mırıldandı. “Konuşarak benimle evlenmekten paçasını sıyırıyor.”</p>

  <p>Tully Carline ile Laurie’nin arasına girdi. “Majesteleri, müdahale edebilir miyim?”</p>

  <p>Kafası karışmış görünen Lyam, “Keşke etsen,” dedi.</p>

  <p>Tully önce Laurie’ye, sonra da Carline’e baktı. “Majesteleri, bu adamla evlenmek istediğiniz sonucuna mı varmalıyım?”</p>

  <p>“Evet!”</p>

  <p>“Peki ya siz, efendim?”</p>

  <p>Carline bir şey diyecek oldu, ama Lyam onu susturdu. “Bırak da konuşsun!”</p>

  <p>Laurie aniden çöken sessizlikte gözlerini kırpıştırarak durdu. Bütün bu tantanayı anlamadığını söylemek istercesine omuzlarını silkti. “Elbette istiyorum, peder.”</p>

  <p>Lyam’ın sabrının sınırına gelmiş gibi bir hali vardı. “O zaman sorun nedir?” Tully’ye, “Evlilik ilanını gelecek hafta bir ara yaparsın. Geçirdiğimiz şu birkaç günden sonra, biraz beklememiz iyi olur. Nikahı... işler biraz sakinleştikten sonra yaparız. İtirazın var mı, Carline?” Carline başını iki yana salladı, gözleri nemliydi. Lyam, “Bir gün, onlarca torunu olan, evli barklı, ihtiyar bir kadın olduğunda, bütün bunları bana açıklaman gerekecek,” dedi. Laurie’ye, “Sen çoğundan cesur bir adamsın,” dedi ve kız kardeşine bir bakış attıktan sonra ekledi, “çoğundan da şanslı.” Carline’i yanağından öptü. “Şimdi, başka bir şey yoksa, dinlenmeye çekileceğim.”</p>

  <p>Carline kollarını Lyam’ın boynuna doladı ve onu hararetle kucakladı. “Sağol.”</p>

  <p>Hâlâ kafasını sallamakta olan Lyam odadan çıktı. Tully, “Gecenin bu saatinde bu acele nişan zorunluluğunun bir nedeni olmalı,” dedi. Ellerini avuçları dışa bakacak şekilde tutarak çabucak ekledi, “Ama bekleyip başka bir zaman öğrenirim. Şimdi, bana izin verirseniz-” Odadan neredeyse koşarak fırladığından Carline’e bir şey deme fırsatını tanımadı. Muhafızlar da onu izleyerek kapıyı arkalarından kapadılar. Yalnız kaldıklarında Carline Laurie’ye gülümsedi. “Eh, oldu işte. Nihayet!”</p>

  <p>Laurie kollarını beline dolayarak Carline’e sırıttı. “Evet, pek fazla da acımadı üstelik.”</p>

  <p>“Pek fazla da acımamış!” dedi Carline ve Laurie’nin karnına hatırı sayılır bir yumruk attı. Nefesi kesilen Laurie iki büklüm oldu. Gerisingeri, yatağına düştü. Carline yatağa yaklaşarak yanında diz çöktü. Laurie doğrulup oturmaya çalışınca elini göğsüne koyarak onu geri itti. “Neyim ben ha, politik ihtirasların için katlanmak zorunda olduğun, kılıksız bir köle mi?” Laurie’nin tuniğinin deri bağlarını oyunbaz bir edayla çekiştirdi. “Seni zindana attırmam gerekir. Pek fazla acımadı demek, seni canavar.”</p>

  <p>Laurie Carline’in elbisesini avuçlayarak onu öpülecek kadar yakına çekti. Sırıtarak, “Merhaba, aşkım,” dedi. Sonra birbirlerinin kollarındaydılar.</p>

  <p>Daha sonra, Carline uykuyla uyanıklık arası bir halden sıyrılarak, “Mutlu musun?” dedi.</p>

  <p>Laurie kahkaha atarak Carline’in göğsündeki başının sarsılmasına neden oldu. “Elbette.” Carline’in saçını okşayarak, “Ağabeyinle Tully’ye yaptığın neydi öyle?” dedi.</p>

  <p>Carline kıkırdadı. “Neredeyse bir yıldır seni benimle evlenmeye ikna etmeye çalıştıktan sonra evlenme teklif ettiğini unutmana izin verecek değildim herhalde. Sarth’a sıvışmak için beni başından atmaya çalışıyor da olabilirdin pekala.”</p>

  <p>“Hay canına!” dedi Laurie yataktan fırlayarak. “Arutha!” Carline dönüp yeni boşalan yastığa yerleşti. Dernek ağabeyimle birlikte sıvışıyorsunuz.”</p>

  <p>“Evet -yani hayır- ah kahretsin.” Laurie pantolonunu çekti ve durup sağa sola bakındı. “Çizmemin teki nerede? Nereden baksan bir saat geç kaldım.” Giyindiğinde gelip yatakta Carline’in yanına oturdu. “Gitmem gerek. Arutha hiçbir şeyin onu durdurmasına izin vermez. Bunu biliyordun.”</p>

  <p>Carline onun koluna sıkı sıkı yapıştı. “İkinizin de gideceğini biliyordum. Saraydan nasıl çıkmayı planlıyorsunuz?”</p>

  <p>“Jimmy.”</p>

  <p>Carline başıyla onayladı. “Herhalde kraliyet mimarına bahsetmeyi unuttuğu bir çıkış vardır.”</p>

  <p>“Onun gibi bir şey. Gitmem gerek.”</p>

  <p>Carline bir an Laurie’nin kolunu sıkı sıkı tuttu. “Sözünü laf olsun diye vermedin, değil mi?”</p>

  <p>“Asla.” Eğilip onu öptü. “Sensiz ben bir hiçim.”</p>

  <p>Carline kendini aynı anda hem dopdolu, hem de boş hissederek sessizce ağladı. Hayat arkadaşını bulduğunu büyük bir kesinlikle biliyor ve onu kaybetmekten korkuyordu. Laurie düşüncelerini okumuş gibi, “Geri döneceğim, Carline. Hiçbir şey beni senden uzak tutamaz," dedi.</p>

  <p>“Dönmezsen, peşinden gelirim.”</p>

  <p>Laurie hızlı bir öpücük verip gitti, kapı ardından sessizce kapandı. Carline yatağa gömülerek ondan kalan son sıcaklığa elinden geldiğince tutundu.</p>

  <p class="ayrac"><img alt="ayrac" src="../Images/ayrac.png" /></p>

  <p>Koridordaki muhafızlar arşınladıkları koridorun öteki ucundayken Laurie sessizce kapıdan Arutha’nın dairesine süzüldü. Karanlıkta birinin adını fısıldadığını duydu. “Evet,” diye cevap verdi.</p>

  <p>Arutha bir meşalenin kapağını açarak odayı aydınlattı. Yegane ışık kaynağı Arutha’nın dairesinin giriş salonunun mağara gibi görünmesine yol açıyordu. Arutha, “Geç kaldın," dedi. Alttan sarı meşale ışığıyla aydınlanan Arutha ve Jimmy Laurie’ye yabancı gibi görünüyordu. Arutha’nın üzerinde sade paralı asker giysileri vardı: dize kadar gelen süvari çizmeleri, kalın, yün çoraplar, mavi bir tuniğin üzerinde kalın, deri bir yelek, kemerinde de meçi. Hepsinin üzerine büyük kapüşonunu omuzlarına attığı, kalın, gri bir cüppe giymişti, ama Laurie’nin bir an bakakalmasına neden olan, Arutha’nın gözlerinden çıkarmış gibi görünen ışıktı. Nihayet Sarth yolculuğuna çıkmaya hazırlanırken, sabırsızlıktan yerinde duramıyordu. “Sen önden git.”</p>

  <p>Jimmy onlara duvardaki alçak, gizli bir kapıyı gösterdi ve içeri girdiler. Jimmy sarayın kadim tünellerinden hızla geçerek rutubetli zindandan bile düşük bir kata indi. Arutha ile Laurie sessizdi; gerçi ozan zaman zaman üzerine bastığı bir şey aceleyle uzaklaşınca ya da ıslak bir sesle ezilince, sessiz bir küfür savuruyordu. Işığın bol olmamasına memnundu.</p>

  <p>Birden kaba taş basamaklardan çıkıyorlardı. Merdivenin üstüne geldiklerinde Jimmy görünüşte boş olan bir parça taş duvarı itti. Parça yerinden hafifçe oynadı ve Jimmy, “Sıkışmış,” dedi. İçeriden sıkışarak geçti ve onlar geçerken eşyalarını tuttu. Dıştaki taş duvarlardan birinin tabanına duvar bir tarafa kayacak şekilde kurnazlıkla ağırlık verilmişti, ama zaman ve kullanılmama yüzünden inatçı bir hal almıştı. Arutha ile Laurie sıkışarak geçmeyi başardılar. Arutha, “Neredeyiz?” dedi.</p>

  <p>“Kraliyet parkındaki bir çitin arkasında. Sarayın yan kapısı şu yönde yaklaşık yüz elli metre ötede.” Onları sık çalılıklardan geçirerek üç atın beklemekte olduğu bir ağaç çemberinin içine çıkardı.</p>

  <p>Arutha, “Sana üç binek almanı söylememiştim,” dedi.</p>

  <p>Ay ışığında görülebilen arsızca bir sırıtışla Jimmy, “Ama almamamı da söylemediniz, Majesteleri,” dedi.</p>

  <p>Laurie araya karışmamanın en iyisi olduğuna karar vererek kendisini çıkınını en yakındaki ata bağlama işine verdi. Arutha, “Hızlı hareket edeceğiz ve buna gösterecek sabrım yok. Sen gelemezsin, Jimmy,” dedi.</p>

  <p>Jimmy bineklerden birinin yanına yaklaştı ve çevik bir hareketle eyere sıçradı. “Adı sanı belirsiz serüvencilerle işsiz güçsüz eşkıyalardan emir almam. Ben Krondor Prensi’nin Toprak Beyi’yim,” dedi. Atın terkisindeki çıkınına bir şaplak attı ve meçini çıkardı -ona Arutha’nın verdiği meçi. “Ben hazırım. Vasat bir binici olmama yetecek kadar at çalmışlığım var. Üstelik, olaylar hep sizin olduğunuz yerde oluyor gibi. Siz yokken buralar epey sıkıcı bir hal alabilir.”</p>

  <p>Arutha Laurie’ye baktı, Laurie de, “Onu yanımıza almak daha iyi, böylece gözümüzü üzerinde tutabiliriz. Almazsak da bizi takip eder zaten,” dedi. Arutha itiraz edecek gibi olunca Laurie, “Saray muhafızlarını çağırıp onu tutuklatamayız,” dedi.</p>

  <p>Memnun olmadığı belli olan Arutha atına bindi. Daha fazla konuşmadan atlarını çevirdiler ve parktan uzaklaştılar. Karanlık caddeler ve dar sokaklardan, fazla ilgi çekmemek için ortalama bir hızla geçtiler. Jimmy, “Doğu kapısı bu tarafta Kuzeyden çıkacağımızı farzetmiştim,” dedi.</p>

  <p>Arutha, “Kuzeye yönümüzü yakında çevireceğiz zaten. Biri şehirden ayrıldığımı görürse, doğuya gittiğim haberinin yayılmasını tercih ederim,” dedi.</p>

  <p>“Bizi kim görecekmiş ki?” dedi bu saatte kapıdan atla geçen herhangi birinin fark edileceğini pekala da bilen Jimmy kayıtsız bir tavırla.</p>

  <p>Doğu kapısında iki asker gözcü kulesinden geçenleri gözlüyordu, ama ne yürürlükte bir sokağa çıkma yasağı, ne de çalınmakta olan bir alarm olduğundan, üç süvarinin geçişini yerlerinden kımıldamadan izlediler.</p>

  <p>Surlardan çıktıklarında, kadim surlar halkı barındıramadığı zaman inşa edilen dış şehre girmişlerdi. Ana doğu yolundan çıkarak, karanlık binaların arasından geçip kuzeye yöneldiler.</p>

  <p>Derken Arutha atının dizginlerini çekti ve Jimmy ile Laurie’ye de aynını yapmalarını işaret etti. Kalın, siyah cüppelere bürünmüş dört atlı köşeyi dönmüş, onlara doğru geliyordu. Masumane niyetlerle gezinen iki seyyah grubunun gecenin bu saatinde bu tenha sokakta karşılaşma ihtimali zayıf olduğundan, Jimmy’nin kılıcı ânında kınından çıkmıştı. Laurie de kendi kılıcını çekmeye davrandı, ama Arutha sadece, “Silahlarınızı kaldırın,” demekle yetindi.</p>

  <p>Süvariler aradaki mesafeyi kapayınca, Jimmy ile Laurie birbirlerine soran gözlerle baktılar. “Karşılaştığımıza sevindim,” dedi Gardan atını çevirip Arutha’nın yanına gelerek. “Her şey hazır.”</p>

  <p>“İyi,” dedi Arutha. Gardan’ın yanındaki atlıları inceleyerek, “Üç mü?” dedi.</p>

  <p>Gardan’ın iyi huylu kıkırdaması karanlığın içinden duyuldu. “Toprak Beyi James’i bir süredir ortalarda görmediğimden, onun da izinli olsun olmasın sizinle gelmeye karar vereceğini tahmin ettiğimden gerekli önlemleri aldım. Yanılmış mıyım?”</p>

  <p>“Yanılmamışsın, Yüzbaşı,” dedi rahatsızlığını gizlemeye zahmet etmeyen Arutha.</p>

  <p>“Her halükarda buradaki David isimli arkadaş muhafızlarınız arasındaki en kısa boylu olandır ve birileri sizi takip etmeye kalkacak olursa, uzaktan çocuğa benzeyecektir.” Elini sallayarak üç atlıya uzaklaşmalarını işaret etti, onlar da sokakta doğu kapısına doğru uzaklaştılar. Jimmy adamlar yanından geçerken kıkırdadı, çünkü adamlardan biri ince yapılı, siyah saçlı, bir diğeri de sırtına kopuzunu atmış sarışın, sakallı biriydi.</p>

  <p>“Kapıdaki muhafızların bize pek dikkat eder gibi bir halleri yoktu,” dedi Arutha.</p>

  <p>“O konuda korkunuz olmasın, Majesteleri. Şehir nöbetçileri arasında en dedikoducuları onlardır. Saraydan ayrıldığınız haberi sızarsa, şehrin tamamı birkaç saat içinde doğuya doğru atla gittiğinizi öğrenecektir. O üç atlı daha önce rahatsız edilmezlerse Karaavlak’a kadar yollarına devam edecekler. Acizane önerim, hemen yola çıkmamız.”</p>

  <p>“Biz mi?” dedi Arutha.</p>

  <p>“Emirler böyle, efendim. Prenses Carline bana ikinize bir zarar gelirse” -Laurie ile Arutha’yı işaret etti- “Krondor’a dönmeme gerek olmadığını bildirdi.”</p>

  <p>Jimmy yalandan gücenmiş gibi bir tavır takınarak, “Benim için bir şey söylemedi mi?” dedi.</p>

  <p>Diğerleri bunu duymamış gibi yaptılar. Arutha Laurie’ye baktı, Laurie de derin derin içini çekti. “Biz yola çıkmadan saatler önce işi çözmüştü.” Gardan bunun doğru olduğunu belirtti. “Üstelik, gerekli olduğunda sakıngan davranabilir. Zaman zaman.”</p>

  <p>Gardan ekledi, “Prenses kardeşine veya nişanlısına ihanet etmez.”</p>

  <p>“Nişanlısı mı?” dedi Arutha. “Bu hareketli bir gece oldu. Eh, sonunda ya saraydan sürülecek ya da onunla evlenecektin. Ama erkekler konusundaki zevkini hiç anlamayacağım. Pekala, ikinizden de kurtuluş yok, anlaşılan. Yola çıkalım.”</p>

  <p>Üç adam ile bir çocuk atlarını mahmuzladılar, yollarına kaldıkları yerden devam ettiler ve birkaç dakika içinde şehrin dıştaki bölümünden çıkmış, kuzeye, Sarth’a doğru yola düşmüşlerdi.</p>

  <p class="ayrac"><img alt="ayrac" src="../Images/ayrac.png" /></p>

  <p>Öğleye doğru, yolcular sahil yolundaki bir kavşağı dönünce Kralın Yolu’nun kenarında tek başına oturan bir seyyahla karşılaştılar. Adamın üzerinde yeşile boyanmış deriden bir avcı giysisi vardı. Benekli atı az ötede otluyordu ve adam avcı bıçağıyla bir tahta parçasını yontmaktaydı. Kafilenin yaklaştığını görünce, bıçağını kaldırdı, tahta parçasını bir yana fırlattı ve eşyalarını toparladı. Arutha atının dizginlerini çektiğinde üzerine cüppesini giymiş, yayını sırtına atmıştı.</p>

  <p>Arutha, “Martin,” diyerek onu selamladı.</p>

  <p>Crydee Dükü atına bindi. “Buraya varman tahminimden çok daha uzun sürdü.”</p>

  <p>Jimmy, “Krondor’da Prens’in gittiğini bilmeyen biri kaldı mı?” dedi.</p>

  <p>Majesteleri gülümseyerek, “Olsa da fark etmezdin,” diye yanıt verdi. Yeniden yola düştüler ve Martin Arutha’ya, “Lyam sana elinden geldiğince çok yanlış iz bırakacağını söylememi istedi,” dedi.</p>

  <p>Laurie, “Kral’ın haberi var mı?” dedi.</p>

  <p>“Elbette,” dedi Arutha.- Martin’i işaret etti. “Baştan beri bunu üçümüz birlikte planladık. Lyam gitmemi yasakladığı zaman Gardan kapının dışına olağan olandan çok daha fazla asker dikmişti.”</p>

  <p>Martin ekledi, “Lyam şahsi muhafızlarından bazılarını biz rolüne soktu. Arutha ile Laurie’yi taklit eden, asık suratlı bir adamla, sarışın, sakallı bir hödük var.” Nadir gülümsemelerinden biriyle ekledi, “Benim dairemde kalan yakışıklı, yabani bir adam var. Lyam Kesh Elçisi’nden o uzun boylu, yüksek sesli Teşrifatçıbaşı’nı ödünç almayı bile başardı. Keshliler bugün gittikten sonra adam gizlice saraya dönecek. Takma bir sakal taktığında, buradaki yüzbaşımıza epey benziyor. Hiç değilse rengi aynı. Sarayda orada burada görülecek.” Gardan güldü.</p>

  <p>“O halde aslında fark edilmeden ayrılmak gibi bir niyetin hiç yoktu,” dedi Laurie hayranlıkla.</p>

  <p>“Yo,” dedi Arutha. “Benim istediğim bir karmaşa bulutu altında gitmek. Bunun arkasında olan her kimse, buraya doğru başka katiller göndereceğini biliyoruz, Gülen Jack bu kanıdaydı. Dolayısıyla Krondor’da casuslar varsa, ne olup bittiğini günlerce anlayamayacaklar. Saraydan ayrıldığımız fark edildiğinde, hangi yönü tuttuğumuza emin olamayacaklar. Sarth’a gitmemiz gerektiğini yalnızca Pug Anita’nın dairesini mühürlerken yanımızda olan birkaç kişi bilecek.”</p>

  <p>Jimmy güldü. “Bir yanıltma harikası. Birileri sizin bir yöne gittiğinizi duyarsa, neye inanacaklarını bilemeyecekler.”</p>

  <p>Martin, “Lyam işini eksiksiz yaptı. Üçünüze benzer başka bir kafile bugün Kulgan ve Pug’ın ailesiyle birlikte güneyde, Yıldızlimanı’na doğru yola çıktı. Saklanırken fark edilecek kadar sakil davranacaklar,” dedi. Arutha’ya, “Pug Macros’un kütüphanesinde Anita için bir şifa arayacağını söylüyor,” diye ekledi.</p>

  <p>Arutha atının dizginlerini çekti ve diğerleri durdular. “Şehirden atla yarım günlük uzaklıktayız. Günbatımına kadar bize yetişmezlerse, kendimizi takip edilmekten kurtulmuş sayabiliriz. O durumda yalnızca önümüzde yatıyor olabileceklerden endişe etmemiz gerekir.” Zor bir şey söylemek üzereymiş gibi durakladı. “Şakayla karışık tüm o lafların ardında, hepiniz tehlikeyi seçtiniz.” Yüzlerin birinden diğerine baktı. “Böyle dostlara sahip olduğum için kendimi şanslı sayıyorum.”</p>

  <p>Prens’in sözlerinden en çok mahcup olan Jimmy gibiydi,. ama yutkunma dürtüsüne direndi. “Şakacılar’da bir ant içilirdi. Eski bir atasözünden gelme: ‘Postu yüzülene kadar kedinin öldüğüne emin olma.’ Zor bir görevle karşı karşıya olunduğunda ve bir adam diğerlerine, işi sonuna kadar götürmek istediğini belirtmek istediğinde, ‘Kedinin postu yüzülene kadar,’ derdi.” Diğerlerine baktı ve, “Kedinin postu yüzülene kadar,” dedi.</p>

  <p>Laurie, “Kedinin postu yüzülene kadar,” dedi ve aynı sözler Gardan ve Martin tarafından da çabucak tekrarlandı.</p>

  <p>En son Arutha, “Hepiniz sağolun,” dedi: Atını mahmuzladı ve diğerleri onu izlediler.</p>

  <p>Martin atıyla Laurie’nin yanına geldi. “Niye bu kadar geç kaldın?”</p>

  <p>“Bir işim vardı,” dedi Laurie. “Biraz karışık. Evleneceğiz.”</p>

  <p>“Onu biliyorum. Lyam odandan döndüğünde Gardan’la onu bekliyorduk. Bence Carline daha iyi birini bulabilirdi.” Laurie’nin yüzünden rahatsızlığı anlaşılıyordu. Derken Martin hafifçe gülümseyerek ekledi, “Ama belki de, bulamazdı.” Eğilerek elini uzattı. “Her zaman mutlu olasınız.” El sıkıştıktan sonra, “Bu gecikmeyi hâlâ açıklamıyor,” dedi.</p>

  <p>“Biraz ince bir iş,” dedi Laurie, müstakbel kayınbiraderinin konuyu kapatmasını ümit ederek.</p>

  <p>Martin uzun bir an boyunca Laurie’yi inceledikten sonra, anlayışla başını salladı. “Doğru dürüst veda etmek uzun sürebilir.”</p>

  <p class="ayrac"><img alt="ayrac" src="../Images/ayrac.png" /></p>
</body>
</html>
