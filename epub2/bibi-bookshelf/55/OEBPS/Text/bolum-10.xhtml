<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/era.css" rel="stylesheet" type="text/css" />
</head>

<body>
  <p class="bolum_no">-10-</p>

  <p class="baslik">SARTH</p>

  <p>&nbsp;</p>

  <p>Manastırın terk edilmiş bir hali vardı.</p>

  <p>Avlu, yoldan gördüklerinin bir yansımasıydı. Burası bir zamanlar bir kale olarak kullanılmıştı. Kadim kulenin çevresine, tek katlı bir içkale binası ve arkasından seçilen iki ek bina eklenmişti. Bunlardan biri ahıra benziyordu. Ama önlerinde herhangi bir hareket belirtisi görülemiyordu.</p>

  <p>Kapılardan birinin ardından gelen bir ses, “Sarth’taki Ishap Manastırı’na hoşgeldiniz,” dedi.</p>

  <p>Arutha kılıcını kınından yarı yarıya çekmişti ki, konuşan ekledi, “Korkmanıza gerek yok.”</p>

  <p>Konuşan kişi kapının arkasından çıktı. Diğerleri atlarından inerken Prens, de silahını kınına yerleştirdi. Adam tıknaz, kısa boylu, orta yaşlı biriydi, genç bir gülümsemesi vardı. Kahverengi saçları kısa ve üstünkörü kesilmişti ve yüzü tıraşlıydı. Belinde tek bir deri sicimle bağlanmış, sade, kahverengi bir cüppe giymişti. Belinden bir kese ve bir tür kutsal simge sarkıyordu. Silahsızdı, ama Arutha adamın silah eğitimi almış biri gibi hareket ettiği izlenimine kapıldı. Nihayet Arutha, “Ben Krondor Prensi Arutha,” dedi.</p>

  <p>Adam gülümsememesine rağmen bunu komik bulmuş gibiydi. “O halde, Sarth’taki Ishap Manastırı’na hoşgeldiniz, Majesteleri.”</p>

  <p>“Benimle alay mı ediyorsunuz?”</p>

  <p>“Hayır, Majesteleri. Ishap Mezhebi’ne mensup olan bizlerin, dış dünyayla pek az bağlantımız vardır ve soylular şöyle dursun, bizi ziyaret eden insanların sayısı azdır. Lütfen onurunuz buna izin verirse ettiğim hakaretin kusuruna bakmayın, zira niyetim bu değildi.”</p>

  <p>Arutha atından indi ve sesinde yorgunlukla, “Af dileyen asıl benim...?” dedi.</p>

  <p>“'Dominic Birader', ama lütfen, özre gerek yok. Buraya varış koşullarınızdan, başınızın belada olduğu belliydi.”</p>

  <p>Martin, “O mistik ışık için teşekkür etmemiz gereken kişi siz misiniz?” dedi.</p>

  <p>Keşiş başıyla evetledi. Arutha, “Görünüşe bakılırsa, konuşulacak çok şey var, Dominic Birader,” dedi.</p>

  <p>“Pek çok soru var. Yanıtların çoğu için Başrahip’in keyfini beklemeniz gerekecek, Majesteleri. Gelin, sizi ahıra götüreyim.”</p>

  <p>Arutha’nın sabırsızlığı daha bir an bile beklemesine izin vermiyordu. “Son derece acil bir meseleyle geldim. Baş Rahibinizle konuşmam gerekiyor. Hemen.”</p>

  <p>Keşiş ellerini açarak buna karar vermenin kendi yetkisi dahilinde olmadığını ifade etti. “Başrahip daha iki saat müsait olmayacak. Mabette mezhebimizin diğer azalarıyla birlikte tefekkür ve dua halinde; sizi tek başıma karşılamamın nedeni de bu. Lütfen, benimle gelin.”</p>

  <p>Arutha itiraza hazır görünüyordu, ama Martin’in omzuna koyduğu eli onu yatıştırdı. “Bir kez daha, özür dilerim, Dominic Birader. Bizler, elbette, konuğuz.”</p>

  <p>Dominic’in yüz ifadesi Arutha’nın asabi tavırlarının sorun olmadığını gösteriyordu. Onları bir zamanlar merkezi bir içkale olan yerin arkasındaki ufak binaların ikincisine götürdü. Bu gerçekten de bir ahırdı. Halihazırdaki yegane sakinleri, bir at ile yeni gelenlere ilgisiz bir bakış atan, tıknaz, ufak bir eşekti. Hayvanlarıyla ilgilenirlerken Arutha son birkaç hafta yaşadıkları sıkıntıları anlattı. Bitirdiğinde, “Kara atlıları mağlup etmeyi nasıl başardınız?” dedi.</p>

  <p>“Benim unvanım Kapıların Bekçisi’dir, Majesteleri. Manastıra herkesi kabul edebilirim, ama kötü niyet besleyen hiç kimse benim rızam olmadan kapılardan geçemez. Bu manastırın mülküne adım attıklarında, canınızı almak isteyenler benim gücüme tabi oldular. Size manastırın bu denli yakınında saldırarak bir riske atıldılar. Bu neticesinde davaları için ölümcül olan bir riskti. Ama bu ve diğer konularda söylenecek başka sözler, Başrahip’i beklemelidir.”</p>

  <p>Martin, “Diğer herkes mabetteyse, o cesetleri ortadan kaldırmak için yardıma ihtiyacınız olacak. Hayata dönmek gibi sinir bozucu bir huyları var,” dedi.</p>

  <p>“Önerinize teşekkür ederim, ama başımın çaresine bakabilirim. Onlar da ölü olarak kalacaklar. Onları devirmek için kullanılan büyü, onları kontrolüne almış kötülükten arındırdı. Şimdi dinlenmeniz gerekiyor.”</p>

  <p>Ahırdan çıktılar ve keşiş onları yatakhaneyi andıran bir yere götürdü. Gardan, “Bu yerde askeri bir hava var, birader,” dedi.</p>

  <p>Tek sıra halinde dizilmiş yatakların bulunduğu bir odaya girerlerken keşiş, “Eski zamanlarda bu kale bir şaki baronun eviydi. Kesh Krallığı kendi başına buyruk olmasına ve herhangi bir cezaya çarptırılmaktan korkmaksızın yağma, tecavüz ve soygun işlerini yürütmesine imkan verecek kadar uzaktaydı. Bir zaman sonra çevresindeki kasabalardaki, zorbalığı yüzünden gözleri kararan insanlarca kovuldu. Bu tahkimatın aşağısındaki topraklar tarıma tahsis edildi, ama barona duydukları nefret o kadar derindi ki, bu kale terk edilmiş halde kaldı. Gezginler Mezhebimizin yardım toplayan rahiplerinden biri bu yeri keşfettiğinde, Kesh şehrindeki tapınağa haber gönderdi. Burayı bir manastır olarak kullanmak istediğimizde, Baron’u kovanlar buna itiraz etmediler. Bugün burada hizmet veren bizler, bu mekanın tarihçesini hatırlıyoruz. Gemiler Körfezi boyunca uzanan kasaba ve köylerdekiler için burası her zaman Sarth’taki Ishap Manastırı olagelmiştir.”</p>

  <p>Arutha, “Burasının bir zamanlar kışla olduğunu farzediyorum,” dedi.</p>

  <p>Dominic, “Evet, Majesteleri. Şimdi burasını bir revir ve ara sıra gelen konuklar için bir konukevi olarak kullanıyoruz. Rahatınıza bakın, zira benim kendi görevlerimle ilgilenmem gerekiyor. Başrahip kısa süre içinde sizinle görüşecek,” dedi.</p>

  <p>Dominic gitti ve Jimmy duyulabilir bir iç çekişle kendini yataklardan birine attı. Martin odanın bir ucundaki ufak bir ocağı inceledi ve yakılmış olduğunu, yanında da çay yapma malzemelerinin bulunduğunu gördü. Hiç vakit kaybetmeden bir çaydanlığı ateşe koydu. Bir bezin altında bulduğu ekmek, peynir ve meyveyi dağıttı. Laurie oturup kopuzunu yolculuktan hasar görmüş mü diye inceledi ve akort etmeye başladı. Gardan Prens’in karşısına oturdu.</p>

  <p>Arutha uzun ve derin bir iç çekti. “Çentikli bir bıçak sırtındayım. Bu keşişlerin Gümüşdiken hakkında bir bilgi sahibi olmamasından korkuyorum.” Bir an gözleri ızdırabını ele verdi; bir an sonraysa içlerinde sadece sakin bir ifade vardı.</p>

  <p>Martin başını yana eğdi ve yüksek sesle düşündü. “Tully çok şey bildiklerine inanıyor gibi.”</p>

  <p>Laurie kopuzunu kaldırdı. “Kendimi ne zaman dini ya da öteki türlü büyünün yakınında bulsam, orada bela da bulmuşumdur.”</p>

  <p>Jimmy Laurie’yle konuştu. “Şu Pug bir büyücüye göre hayli dost canlısı bir adama benziyordu. Onunla daha fazla konuşmak istedim, ama..Buna engel olan olayları dile getirmedi. “Onda olağandışı görünen pek az şey var, ama Tsuraniler ondan korkuyor gibi ve saraydakilerden bazıları onun hakkında bir şeyler fısıldıyor.”</p>

  <p>“İşte <i>orada</i> söylenmeye başlayan bir destan var,” diye yanıt verdi Laurie. Jimmy’ye Pug’ın esaretini ve Tsuraniler arasında yükselişini anlattı. “Kelewan’da saklı sanatlarla uğraşanlar kendi başlarına buyruktur ve verdikleri her emir tereddütsüz yerine getirilir. Bu dünyada benzerleri yoktur. LaMut’taki Tsuranilerin ona karşı bu kadar saygı beslemelerinin nedeni de bu. Eski alışkanlıklardan kolay kurtulunmuyor.”</p>

  <p>Jimmy, “O halde dönmek uğruna pek çok şeyi feda etmiş,” dedi.</p>

  <p>Laurie güldü. “Bu tam olarak kendi seçimiyle olan bir şey değildi.”</p>

  <p>Jimmy, “Kelewan nasıl bir yer?” dedi.</p>

  <p>Laurie o dünyadaki serüvenleri hakkında, güzel sesi ve çalgı çalma becerisiyle birlikte sanatının merkezini oluşturan, ayrıntıları gözden kaçırmama yeteneğini kullanarak zengin ve renkli bir hikaye ördü. Diğerleri de yerleşip onu dinlerken bir taraftan da rahatlayıp çaylarını içtiler. Hepsi de Laurie ile Pug’ın ve Gediksavaşları’nda oynadıkları rolün hikayesini biliyordu, ama Laurie’nin her yeniden anlatışında öykü, büyük efsanelerin ayarında, heyecan dolu bir macera olup çıkıyordu.</p>

  <p>Laurie bitirdiğinde, Jimmy, “Kelewan’a gitmek bir macera olurdu,” dedi.</p>

  <p>“Söylemekten memnunum ki,” diye gözlemini belirtti Gardan, “bu mümkün değil.”</p>

  <p>Jimmy, “Bir zamanlar mümkünse, şimdi neden olmasın?” dedi.</p>

  <p>Martin, “Arutha, Kulgan Macros’un gediği neden kapattığını açıklayan mektubunu okurken Pug’ın yanındaydın,” dedi.</p>

  <p>Arutha, “Gedikler vahşi şeylerdir, dünyalar ve muhtemelen zamanlar arasındaki imkansız na-mekanları aşarlar. Ama bir özellikleri, nereye çıkacaklarını bilmeyi mümkün kılıyor. Bunlardan bir tanesi oluşturulduğunda, diğerleri de onu ‘izliyor’, aynı civara çıkıyor gibi görünüyorlar. Ama o ilkini kontrol edemiyorsun. Anladığım kadarıyla böyle. Daha fazla ayrıntı istiyorsan Kulgan ya da Pug’a sorman gerek,” dedi.</p>

  <p>Gardan, “Pug’a sor. Kulgan’a sorarsan, sana vaaz verir,” dedi.</p>

  <p>“O halde Pug ile Macros ilk gediği savaşı sona erdirmek için mi kapattılar?” dedi Jimmy.</p>

  <p>“Dahası da var,” dedi Arutha.</p>

  <p>Jimmy etrafına bakınarak hepsinin kendisinin vâkıf olmadığı bir şey bildiklerini hissetti. Laurie, “Pug’ın söylediğine göre, kadim zamanlarda Tsuranilerce sadece Düşman olarak bilinen, engin bir kötü güç varmış. Macros gediğin açık bırakılması durumunda, bu gücün mıknatıs taşına çekilen demir gibi çekilerek iki dünyanın yolunu bulabileceğini söyledi. Bu, geçmişte orduları yok etmiş ve yüce büyücüleri dize getirmiş, müthiş bir kudret imiş. Ya da en azından Pug’ın açıklamaları bu yöndeydi.”</p>

  <p>Jimmy kafasını yana eğdi. “Demek bu Pug o kadar önemli bir büyücü, ha?”</p>

  <p>Laurie güldü. “Kulgan’ın anlattıklarına bakılırsa, Pug Macros’un ölümünden bu yana büyülü sanatların en kudretli uygulayıcısı. Üstelik Dük ile Prens’in ve Kral’ın kuzeni oluyor.”</p>

  <p>Jimmy’nin gözleri faltaşı gibi açıldı. “Bu doğru,” dedi Martin. “Babamız Pug’ı evlat edindi.”</p>

  <p>Martin, “Jimmy, büyücülerden hiçbir tanesiyle alışverişin olmamış gibi bahsediyorsun,” dedi.</p>

  <p>“Bunu yapmayacak kadar aklım var. Krondor’da birkaç efsun yapıcı vardır ve şaibeli tiplerdir. Bir zamanlar Şakacılar arasında gizlilik konusunda eşi olmadığı için Gri Kedi olarak bilinen bir hırsız vardı. Cüretli hırsızlıklar yapma alışkanlığındaydı ve konuya hatırı sayılır bir hoşnutsuzlukla yaklaşan bir büyücüden bir tür önemsiz bir şey aşırmıştı.”</p>

  <p>“Başına ne geldi?” diye sordu Laurie.</p>

  <p>“Artık gri kedi oldu.”</p>

  <p>Onu dinleyen dört kişi bir an ses çıkarmadan oturdular, sonra aydılar ve Gardan, Laurie ve Martin kahkahaya boğuldu. Arutha bile gülümsedi ve eğlenerek başını iki yana salladı.</p>

  <p>Yolcular Krondor’dan ayrılalı beri kendilerini ilk kez rahat hissettiğinden, sohbet rahatça ve kolayca aktı.</p>

  <p>Ana binadan çan. sesleri duyuldu ve içeri bir keşiş girdi. Sessizce, gelmelerini işaret etti. Arutha, “Sizi mi izleyeceğiz?” dedi, keşiş yine başıyla evetledi.</p>

  <p>Arutha tüm yorgunluğunu unutmuş, yataktan hemen fırlamıştı. Keşişten sonra kapıdan ilk çıkan o oldu.</p>

  <p>Başrahip’in dairesi ruhani tefekkür yaşamına yaraşan türden bir yerdi, her açıdan yalındı. Ama insanı şaşırtan tarafı, duvarlardaki kitap rafları, dört bir yandaki onlarca kitaptı. Başrahip John, ileri yaşlarda, zayıf ve zahit görünümlü, iyi bir adama benziyordu. Ak saçı ve sakalı, özenle oyulmuş maun gibi kırışmış ve buruşmuş kara teniyle sert bir tezat oluşturuyordu. Önünde iki adam duruyordu, biri Dominic Birader, diğeri ise sürekli Prens’e gözlerini kısarak bakan, yaşı belirsiz, zayıf, düşük omuzlu biriydi.</p>

  <p>Başrahip gülümseyince gözlerinin kenarları kırıştı ve Arutha’nın aklına birden Kış Ortası Bayramı’nda çocuklara şeker veren efsanevi bir kişilik olan İhtiyar Kış Baba’nın tabloları geldi. Başrahip tok, genç bir sesle, “Ishap’ın Manastırı’na hoşgeldiniz. Size nasıl yardımcı olabiliriz?” dedi.</p>

  <p>Arutha son birkaç haftanın olaylarını anahatlarıyla kısaca anlattı.</p>

  <p>Arutha’nın öyküsü ilerlerken Başrahip’in gülümsemesi silindi. Prens sözlerini bitirdiğinde Başrahip, “Majesteleri, saraydaki ölüçağırıcılık faaliyetlerini duymak bizi fena halde rahatsız etti. Ama Prensesinizin başına gelen trajedi konusunda, size nasıl yardımcı olabiliriz?” dedi.</p>

  <p>Arutha kendisini konuşmak konusunda! isteksiz hissetti, nihayet herhangi bir yardım bulamama korkusu onu pençesine almıştı sanki. Kardeşinin tereddüdünü sezen Martin, “Suikast denemesinde rol alan komploculardan biri; ona esrarlı sanatlarla hazırlanmış olan zehrin bir moredhel tarafından verildiğini iddia ediyor. Maddeye Gümüşdiken demişti,” dedi.</p>

  <p>Başrahip yüzünde bariz bir merhametle geriye yaslandı. “Anthony Birader?”</p>

  <p>Ufak tefek adam, “Gümüşdiken mi? Arşivleri aramaya hemen başlayacağım, peder,” dedi. Ayaklarını sürüyerek Başrahip’in dairesinden çabucak ayrıldı.</p>

  <p>Arutha ile diğerleri kambur şeklin odadan ayrılışını izlediler. Arutha, “Ne kadar sürer?” diye sordu.</p>

  <p>Başrahip, “Bu değişir,” dedi, “Anthony Birader gerçekleri görünüşte hiç yoktan bulup çıkarma gibi olağanüstü bir yeteneğe sahiptir; on yıl önce öylesine okuduğu şeyleri hatırlar. Baş Arşivci, Bilgi Muhafızımız mertebesine yükselmesinin nedeni de budur. Ama arama işi günler sürebilir.”</p>

  <p>Arutha’nın Başrahip’in neden bahsettiğini anlamadığı belliydi ve ihtiyar rahip, “Dominic Birader, neden Prens’le arkadaşlarına Sarth’ta yaptıklarımızı biraz göstermiyorsun?” dedi. Dominic kapıya doğru ilerlerken Başrahip ayağa kalktı ve hafifçe eğildi. “Sonra onu kulenin dibine getir.” Arutha’ya, “Kısa bir süre sonra sizinle buluşacağım, Majesteleri,” diye ekledi.</p>

  <p>Keşişin ardından manastırın ana salonuna çıktılar. Dominic, “Bu taraftan,” dedi. Onları bir kapıdan geçirdi ve bir merdivenden dört geçide ayrılan bir merdiven sahanlığına indirdi. Onları bir dizi kapının yanından geçirdi. Yürürlerken, “Bu tepe, buraya gelirken muhakkak fark ettiğiniz gibi, etraftakilere benzemez. Büyük oranda yekpare kayadan oluşur. İlk keşişler Sarth’a geldiğinde, içkalenin altındaki bu tünel ve odaları keşfettiler,” dedi.</p>

  <p>“Nedir onlar?” diye sordu Jimmy.</p>

  <p>Bir kapıya geldiler ve Dominic geniş bir anahtar halkası çıkararak ağır kilidi açtı. Kapı yavaş yavaş açıldı ve onlar geçtikten sonra Dominic kapıyı arkalarından kapadı. “Eski soyguncu baron bu çukurları kuşatma ihtimaline karşı depo olarak ve ganimetlerini saklamak için kullanıyordu. Köylülerin kuşatmada başarıya ulaştıklarına bakılırsa, müdafaa konusunu ihmal etmiş olmalı. Burada yıllarca yetecek erzağa yer var. Çukurlara yenilerini ekledik, tepenin tamamı mahzenler ve geçitler ağıyla dolana dek.”</p>

  <p>“Ne amaçla?” diye sordu Arutha.</p>

  <p>Dominic kendisini bu defaki kilitli olmayan başka bir kapıdan geçerek izlemeleri gerektiğini gösterdi. Duvarlarda kitaplıklar, odanın ortasında duran münferit raflar vardı. Rafların hepsi kitaplarla tıka basa doluydu. Dominic raflardan birine gitti ve bir kitap indirdi. Kitabı Arutha’ya verdi.</p>

  <p>Arutha eski kitabı inceledi. Cildine kakılmış, varak harfler vardı. Arutha cildi dikkatle açarken, kitaba yıllardır dokunulmamış gibi, hafif bir dirençle karşılaştı. İlk sayfada tumturaklı bir el yazısıyla özenle yazılmış, bilmediği bir dilde yabancı harfler gördü. Sayfalarda hafif, keskin bir koku vardı.</p>

  <p>Arutha kitabı geri verirken Dominic, “Koruyucu. Buradaki kitapların hepsi bozulmasını önlemek için muamele görmüştür,” dedi. Kitabı Laurie’ye verdi.</p>

  <p>Pek çok yolculuk etmiş olan Laurie, “Bu lisanı bilmiyorum, ama Kesh dilinde olduğunu düşünüyorum, ancak tanıdığım İmparatorluk kitabelerinden biri olması ufak ihtimal,” dedi.</p>

  <p>Dominic gülümsedi. “Bu kitap, Yüce Kesh’in, Kesh Konfederasyonu sınırı yakınlarındaki güney bölgelerinden. İkinci dereceden bir hanedandan az kaçık, ama onun dışında önemsiz bir soylunun, Aşağı Delkia adlı bir lisanda yazılmış günlüğü. Yukarı Delkia lisanı, anladığımız kadarıyla, silik bir mezhebin rahipleriyle sınırlı, gizli bir dil.”</p>

  <p>“Bu yer neresi?” dedi Jimmy.</p>

  <p>“Sarth’ta Ishap’a hizmet eden bizler, kitaplar, ciltler, kılavuzlar, tomarlar, parşömenler, hatta kırpıntıları dahi toplarız. Bizim mezhebimizin bir deyişi vardır: ‘Sarth’takiler İlim tanrısına taparlar.’ Bunda gerçek payı çoktur. Mezhebimizin bir üyesi ne zaman bir parça yazı bulsa, yazının kendisi ya da bir kopyası eninde sonunda buraya gönderilir. Bu odada ve manastırın altındaki diğer tüm odalarda, bunlara benzer raflar vardır. Hepsi de doludur, yerden tavana kadar tıka basa hem de; ve sürekli yeni mahzenler kazılmaktadır. Tepenin üstünden en alt düzeye kadar, buna benzer bin oda vardır. Her birinde bin ya da daha fazla cilt bulunur. Mahzenlerin daha geniş olanlarından bazılarında birkaç bin cilt vardır. Son sayımda elimizdeki yapıtların sayısı yarım milyona yaklaşmıştı.”</p>

  <p>Arutha’nın nutku tutulmuştu. Krondor’la birlikte miras aldığı kendi kütüphanesinde binden az kitap vardı. “Bunları ne kadar zamandır topluyorsunuz?”</p>

  <p>“Üç yüzyılı aşkın süredir. Mezhebimizden pek çoklarının tek yaptığı yolculuk edip bulabildikleri her kırpıntıyı satın almak veya para vererek kopyalarını çıkartmaktır. Bunlardan bazıları çok eski zamanlardan kalma, diğerleri bilinmeyen lisanlarda, LaMut’taki Tsuranilerden edinilen üçü ise başka bir dünyadan gelmedir. Batıni yapıtlar, mezhebimizin en üst kademelerindeki birkaç kişi dışında herkesin gözlerinden gizlenmiş kehanet metinleri ve el kitapları vardır.” Odaya göz gezdirdi. “Bütün bunlara rağmen, hâlâ anlamadığımız pek çok şey var.”</p>

  <p>Gardan, “Bütün bunların izini nasıl tutuyorsunuz?” dedi.</p>

  <p>Dominic, “Tek işi bu yapıdan kataloglar halinde düzenlemek olan, tümü de Anthony Birader’in yönetiminde çalışan biraderlerimiz var. Kılavuzlar hazırlanıyor ve sürekli güncelleniyor. Üzerimizdeki binada ve derinlerdeki başka bir odada sırf kılavuzlarla dolu rafların bulunduğu iki oda var. Herhangi bir konu üzerine bir kitaba ihtiyacınız olursa, bunu kılavuzlarda bulabilirsiniz. Kılavuzda yapıt mahzen numarasına -şu anda onyedinci mahzende bulunuyoruz-, raf numarasına ve rafın üzerindeki yer numarasına göre listelenir. Her yapıtın yazarı, başlığı ve konusuna göre çapraz dizin hazırlamaya çalışıyoruz. İş yavaş ilerliyor ve daha bir yüzyıl sürecek,” dedi.</p>

  <p>Arutha böylesi bir teşebbüsün büyüklüğü karşısında bir kez daha afallamıştı. “Ama bütün bu yapıtları ne amaçla depoluyorsunuz?”</p>

  <p>Dominic, “Öncelikle, ilim uğruna. Ama açıklamasını Başrahip’e bırakacağım, ikinci bir neden daha var. Gelin, ona katılalım,” dedi.</p>

  <p>Kapıdan en son geçen Jimmy oldu ve odadaki kitaplara omzunun üzerinden bir bakış attı. Her nasılsa o âna dek tasavvur edilmemiş dünyalar ve düşünceleri bir an için gördüğüne dair bir hisle oradan ayrıldı ve manastırın altında yatanların çoğunu hiçbir zaman tam olarak anlayamayacağı için bir üzüntü duydu. Bu yüzden kendisini her nedense eksik hissetti. İlk defa Jimmy dünyasının küçük olduğunu, çok daha büyük bir dünyanın keşfedilmeyi beklediğini hissetti.</p>

  <p class="ayrac"><img alt="ayrac" src="../Images/ayrac.png" /></p>

  <p>Arutha ile arkadaşları geniş bir odada Başrahip’i bekliyorlardı. Birkaç meşalenin titrek ışığı duvarlara vuruyordu. Başka bir kapı açıldı ve Başrahip peşinde iki adamla birlikte içeri girdi. İlk gelen Dominic Birader’di, ama Arutha ötekini tanımıyordu. İhtiyar bir adamdı, iriyarıydı ve hâlâ dimdikti ve giysilerine rağmen kemerinde asılı duran bir savaş tokmağı yüzünden keşişten çok askere benziyordu. İçinde ak tutamlar olan siyah saçlarını omuzlarına kadar uzatmıştı, ama sakalı gibi dikkatle düzeltilmişti. Başrahip, “Açık konuşmanın zamanı geldi,” dedi.</p>

  <p>Arutha keskin bir tavırla, “Bu makbule geçerdi,” dedi.</p>

  <p>İsimsiz keşişin yüzünde geniş bir gülümseme belirdi. “Babanın dobra konuşma yeteneği sana geçmiş, Arutha,” dedi.</p>

  <p>Arutha ses tonuna şaşırdığı adamı tekrar inceledi. Sonra birden tanıdı. Bu adamı en son görmesinin üzerinden on yılı aşkın zaman geçmişti. “Dulanic!”</p>

  <p>“Artık değil, Arutha. Şimdi sadece İmanın Savunucusu Micah Birader’im... bu, bir zamanlar kafaları kuzenin Erland için kırıyorken, artık Ishap için kırdığım anlamına geliyor.” Belindeki tokmağı okşadı.</p>

  <p>“Seni öldü sanıyorduk.” Sabık Krondor Şövalye-Mareşali Dük Dulanic, Guy du Bas-Tyra Gediksavaşları’nın son yılında Krondor genel valiliğini üstlendiğinde ortadan kaybolmuştu.</p>

  <p>Micah adlı adam şaşırmış görünüyordu. “Herkesin bildiğini sanıyordum. Krondor tahtına Guy geçmişken ve Erland öksürük illetinden can vermek üzereyken iç savaş çıkmasından korktum. İki düşünülemez şeyden birini seçip savaş meydanında babanla karşı karşıya gelmek veya Kral’ıma ihanet etmektense makamımdan çekilmeyi yeğledim. Ama emekliliğimi gizlememiştim.”</p>

  <p>Arutha, “Lord Barry öldüğünden, ikinizin de Guy’ın eline düştüğü farzedildi. Hiç kimse başına ne geldiğini bilmiyordu.”</p>

  <p>“Tuhaf. Barry bir kalp krizinden öldü ve ben Bas-Tyra’yı kutsal yemini etme niyetim konusunda bilgilendirdim. İstifamı verdiğimde adamı Radburn yanında duruyordu.”</p>

  <p>Martin, “Bu durumu açıklıyor, o halde. Jocko Radburn Kesh sahili açıklarında boğulmuşken bu gerçeği bilip de anlatacak olan kim kalmıştı ki?” dedi.</p>

  <p>Başrahip konuştu. “Micah Birader Ishap vekilliklerinden birinin çağrısı üzerine bize geldiğinde sıkıntılı bir adamdı. Onu sınayıp liyakatini gördük, artık bir Krallık soylusu olarak eski yaşamı geçmişte kaldı. Ama onu burada istememin nedeni hem değerli bir danışman hem de bugünlerde dünyada hareket halinde olan güçleri anlamamıza yardımcı olacak askeri melekelere sahip bir adam olması.”</p>

  <p>“Makul. Şimdi, Anita’nın yaralanmasına bir çare bulmak dışında ne işimiz var?”</p>

  <p>“Başlangıç olarak, onun yaralanmasına neden olan şeyi, senin sonunu getirmeye çalışan şeyi anlamak,” diye yanıt verdi Micah.</p>

  <p>Arutha biraz mahcup görünüyordu. “Elbette, dalgınlığımı mazur görün. Yaşamın son bir ayda dönüştüğü çılgınlığa bir anlam veren her şeyi memnuniyetle karşılarım.”</p>

  <p>Başrahip, “Dominic Birader size buradaki işlerimizi biraz gösterdi. Koleksiyonumuzda pek çok kehanet ve kahinlerce yazılan eser olduğundan bahsetmiş olabilir. Bazılarına bir çocuğun ruh halleri kadar güvenilebilir, yani hiç güvenilemez. Ama birkaçı, çok azı, Ishap’ın geleceği görme yetisini bahşettiği kişilerin elinden çıkma, hakiki eserlerdir. Sahip olduğumuz en eski kitaplar arasında bulunan bu ciltlerden birkaçında, gökyüzündeki bir alametten bahsediliyor.</p>

  <p>“Halihazırda, dünyada serbest dolaşan bir güç olduğundan korkuyoruz. Ne olduğunu ve onunla nasıl mücadele edileceğini henüz bilmiyoruz. Ama kesin olan bir şey var: bu kötü bir güç ve sonunda ya yok edilecek ya da bizi yok edecek. Bundan kaçış yok.” Başrahip yukarıyı işaret ederek, “Üzerimizdeki kule yıldızlar, gezegenler ve ayları, Krallık ve Kesh’teki yetenekli sanatkarlar tarafından bizim için yapılmış maharetli cihazları kullanarak incelemek üzere dönüştürüldü. Bu cihazlar sayesinde gökteki tüm cisimlerin hareketlerinin planını çıkarabiliyoruz. Bir alametten bahsetmiştik. Onu şimdi görebilirsiniz. Gelin,” dedi.</p>

  <p>Onları kulenin tepesine giden uzun merdivenlerden çıkardı. Çatıya, şaşırtıcı görünümlü tuhaf cihazların arasına çıktılar. Arutha etrafına bakındı ve, “Bunu anlamanız iyi, peder, çünkü ben anlamıyorum,” dedi.</p>

  <p>“İnsanlar gibi,” dedi Başrahip, “yıldızlar ve gezegenlerin de hem cismani, hem de ruhani vasıfları vardır. Başka dünyaların başka yıldızların etrafındaki yörüngelerinde dönüp durduğunu biliyoruz. Bunun gerçek olduğunu biliyoruz, zira” -Laurie’ye işaret etti- “yabancı bir dünyada yaşamış olan biri şu an aramızda.” Laurie şaşırmış görününce Başrahip, “Dünyanın geri kalanından, Kelewan’daki serüvenleriniz kadar önemli bir şeyi duymayacak kadar kopuk değiliz, Tyr-Soglu Laurie,” dedi. Asıl konusuna dönerek, “Ama bu yıldızların cismani olan tarafıdır. Onlar dizilimlerini, düzenlerini ve devinimlerini izleyenlere sırlar da verirler. Bu hadisenin nedeni ne olursa olsun, şunu biliyoruz: Zaman zaman bize gece göğünden açık bir mesaj gelir ve ilim kazanmaya kararlı olan bizler böyle bir mesaja kulak tıkayamayız; her ilim membaına karşı kendimizi açık tutarız, çoğu zaman kötü şöhrete sahip olanlar da dahil,” dedi.</p>

  <p>“Bu cihazların ve yıldızları okumanın esrarını çözmek için, konuda ustalaşmak için zaman ayırmak yeterlidir. Yeterli derecede akla sahip olan her adam bunları öğrenebilir. Bu cihazların,” dedi elinin bir kapsama hareketiyle, “tümünün kullanımı ve amacı, açıklandıktan sonra hayli barizdir. Şimdi, buradaki cihazdan bakabilirseniz.” Arutha çapraşık bir metal kafesten yapılmış, tuhaf bir kürenin içinden baktı. “Bu, yıldızların ve görülebilen gezegenlerin göreli hareketinin grafiğini çıkarmakta kullanılıyor.”</p>

  <p>“Yani görülemeyenler de mi var?” diye sordu Jimmy düşünmeden.</p>

  <p>Başrahip lafının kesilmesine kulak asmadan, “Doğru,” dedi. “Ya da en azından bizim göremediklerimiz var, gerçi yeterince yakın olsak görebilirdik.</p>

  <p>“Kehanet sanatının büyük bir kısmı, kehanetlerin ne zaman gerçekleşeceğini bilmektir; en iyi halinde bile şansa kalmış bir durum. Çılgın keşiş Ferdinand de la Rodez tarafından yapılmış ünlü bir kehanet vardır. Yaygın inanışa göre, üç farklı durumda gerçekleşmiştir. Kimse önceden tahmin ettiğinin bu olaylardan hangisi olduğu konusunda anlaşamıyor.”</p>

  <p>Arutha cihazdan gökyüzünü inceliyor, Başrahip’i yarım kulakla dinliyordu. Göz deliğinden yıldızlarla alev alev yanan, bir şekilde kürenin içine kazınmış olduğunu farzettiği, belli belirsiz çizgiler ve semboller ağıyla örtülü bir gökyüzü gördü. En ortada kırmızımsı renkte beş yıldızın oluşturduğu bir biçim vardı, yıldızlardan bir tanesi ortadaydı ve X harfini oluşturan kırmızı çizgiler yıldızları birleştiriyordu. “Bu gördüğüm nedir?” diye sordu. Yerini Martin’e devretti ve eski avcı cihazın içinden baktı.</p>

  <p>Başrahip, “O beş yıldıza Kantaşları adı verilir,” dedi.</p>

  <p>Martin, “Onları tanıyorum, ama bu dizilişi daha önce hiç görmemiştim,” dedi.</p>

  <p>“On bir bin yıl sonraya kadar bir daha da görmeyeceksiniz -gerçi bu bir tahmin, emin olmak için yeniden gerçekleşmesini beklememiz gerek.” Süreden rahatsız olmuş gibi bir hali yoktu, aslına bakılırsa beklemeye hayli istekli görünüyordu. “Gördüğünüz şey, Ateşli Haç veya Ateş Haçı’dır. Bununla ilgili kadim bir kehanet vardır.”</p>

  <p>“Bu kehanet ne ve benimle ilgisi nedir?” dedi Arutha.</p>

  <p>“Kehanet Kaos Savaşları çağının civarından kalma. Diyor ki, ‘Ateş Haçı geceyi aydınlattığında ve Batının Lordu öldüğünde, geri dönecek Erk.’ Çeviride kayba uğramasına rağmen, özgün halinde sağlam bir şiirsel yapıya sahip. Bundan anladığımız şey, bir failin bu kehaneti gerçekleştirmek veya en azından başkalarını kehanetin gerçekleşmek üzere olduğuna inandırmak amacıyla sizi öldürmek istediği. Bununla ilgili başka bir gerçek de, kehanetin elimizde Pantathia yılan halkı tarafından oluşturulmuş az sayıda şeyden biri olduğu. Bu yaratıklar hakkında pek az şey biliyoruz. Göründükleri nadir zamanlarda belanın habercisi olduklarını biliyoruz, zira yalnızca kendilerinin anladığı amaçlar doğrultusunda çalışan kötülük vasıtaları oldukları açık. Şunu da biliyoruz ki, kehanette Batının Lordu’na aynı zamanda Karanlığın Felaketi de dendiği söyleniyor.”</p>

  <p>“Demek birisi Arutha’nın ölmesini istiyor, zira yaşarsa onları yenilgiye uğratması mukadder kılınmış, öyle mi?” dedi Martin.</p>

  <p>“Ya da öyle olduğuna inanıyorlar,” dedi Başrahip.</p>

  <p>“Ama kim ya da ne?” dedi Arutha. “Birinin ölümümü istediği bilmediğim bir şey değil. Bana daha başka ne söyleyebilirsiniz?”</p>

  <p>“Korkarım pek az şey.”</p>

  <p>Laurie, “Yine de Geceşahinleri’nin sana yaptıkları saldırıları pek az açıklıyor,” dedi.</p>

  <p>“Dini fanatikler,” dedi Jimmy başını iki yana sallayarak, sonra da Başrahip’e baktı. “Özür dilerim, peder.”</p>

  <p>Başrahip bunu duymamış gibi yaptı. “Anlamanın önemli olduğu şey, tekrar, tekrar ve tekrar deneyecekleri. Sizi öldürme emrini veren nihai kişiyi meydana çıkarmadığınız sürece onlarla işiniz bitmiş olmayacak.”</p>

  <p>“Eh,” dedi Martin, “Kara Yol Kardeşliği’nin de işin içinde olduğunu biliyoruz.”</p>

  <p>“Kuzeyde,” dedi Micah Birader. Arutha ile diğerleri ona soran bakışlarla baktılar. “Yanıtların kuzeyde yatıyor, Arutha. Oraya bak,” dedi, sesinde hâlâ bir buyurganlık vardı. “Kuzeyde tümü de Kuzey Elleri sakinlerine karşı birer engel olan Yüksek Geçitler yatıyor. Batıda, Büyük Kuzey Dağları Elvandar’a yukarıdan bakıyor; doğudaysa Kuzey Muhafızları ve Düşgören Dağları. Merkezinde de en büyük dağ sırası uzanıyor, bin üç yüz mil boyunca neredeyse aşılmaz kayalıklarla Dünyanın Dişleri. Onların ötesinde ne yattığını kim bilir? Asiler ve silah simsarlarından başka hangi adam oraya gitmeye cesaret edip de geri dönerek Kuzey Elleri’ni anlatmış ki?</p>

  <p>“Atalarımız çağlar önce, Yüksekşato, Kuzeyreisi ve Demirgeçidi geçitlerini tutmak için Sınır Baronlukları’nı yarattılar. Yabon Dükü’nün garnizonları, Gümbürcehennem Stepleri’nin batısındaki diğer yegane geçidi tutuyor. Göçebeler koruma işini bizim yerimize yaptıklarından hiçbir goblin veya Kara Kardeş Gümbürcehennem’e ayak basıp da hayatta kalamaz. Ama orası moredhellerin yaşadığı ve yanıtlarını bulacağın yer.”</p>

  <p>“Ya da hiçbir şey bulamam,” dedi Arutha. “Siz kehanetler ve şer alametleriyle ilgileniyor olabilirsiniz, ama ben yalnızca Gümüşdiken bilmecesinin yanıtını bulmakla ilgileniyorum. Anita tekrar güvende olana dek, çabalarımı başka hiçbir şeye yöneltmeyeceğim. ”</p>

  <p>Başrahip bundan endişelenmiş gibiydi. Arutha, “Ortada bir kehanet olduğundan ve esrarengiz güçlere sahip bir delinin ölmemi istediğinden de kuşkum yok. Ama bunun Krallık için büyük bir tehlike arz ettiği benim için uzak bir bağlantı. Fazla uzak. Daha fazla kanıta ihtiyacım var,” dedi.</p>

  <p>Başrahip yanıt vermek üzereydi ki Jimmy, “O ne?” dedi.</p>

  <p>Herkesin gözleri işaret ettiği şeye çevrildi. Ufukta, alçakta yanan mavi bir ışık vardı, gözlerinin önünde büyüyen bir yıldız gibi parlaklaşıyordu. Martin, “Kayan bir yıldıza benziyor,” dedi.</p>

  <p>Sonra bunun yıldız olmadığını gördüler. Yaklaşan nesneye uzaktan gelen hafif bir ses eşlik ediyordu. Ses yükselir, hiddetlenirken nesnenin parlaklığı da arttı. Gökyüzünde onlara hızla yaklaşan mavi bir alev vardı. Bir an sonra sıcak demirin sudan geçişi gibi bir cızırtıyla doğrudan kulenin tepesine yönelmişti.</p>

  <p>Derken Dominic Birader, “Kuleden inin, çabuk!” diye bağırdı.</p>

  <p class="ayrac"><img alt="ayrac" src="../Images/ayrac.png" /></p>
</body>
</html>
