<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/era.css" rel="stylesheet" type="text/css" />
</head>

<body>
  <p class="bolum_no">-15-</p>

  <p class="baslik">DÖNÜŞ</p>

  <p>&nbsp;</p>

  <p>Pug ateşe gözlerini dikmiş, bakıyordu.</p>

  <p>Çalışma odasındaki ufak mangaldan duvarlara ve tavana dans eden ışıklardan bir desen vuruyordu. Varlığının her bir zerresinde bitkinliği hissederek elini yüzünden geçirdi. Rogen’in görüsünden beri çalışmış, yalnızca Katala onu işinden iterek uzaklaştırdığı zamanlarda yemek yiyip uyumuştu. Şimdi de Macros’un pek çok kitabından birini inceliyordu; bunları bir haftadır derinlemesine okumaktaydı. Rogen’in görüsündeki olanaksızlıklarla karşı karşıya kalalı beri, bulabildiği her bilgi zerresini elde etmeye çalışmıştı. Bu dünya üzerinde, Kelewan dünyasıyla ilgili bir şey bilen kendisinden başka tek bir büyü kullanıcısı olmuştu, o da Kara Macros’tu. Görüdeki karanlık varlık ne olursa olsun, Midkemia’da en çok beş bin kişinin tanıyabileceği bir lisanda konuşmuştu -Pug, Katala, Laurie, Kasumi ile LaMut’taki garnizonu ve Uzak Sahil’e yayılmış birkaç yüz sabık esir. Ve hepsinin arasında sadece Pug Gamina’nın görüsünde zikredilen sözcükleri anlayabilmişti, zira bu lisan halihazırdaki Tsurani dilinin uzak, ölü bir akrabasıydı. Şimdiyse Pug Macros’un kitaplığında o kara gücün ne olabileceğine dair bir ipucu bulmak için boş yere uğraşıyordu.</p>

  <p>Macros’un Pug ve Kulgan’a bıraktığı yüzlerce kitap arasından, sadece üçte biri kataloglara geçirilmişti. Macros, acayip, goblinimsi yardımcısı aracılığıyla tüm kitapların adlarını içeren bir liste vermişti. Yapıtın yalnızca adıyla tanındığı durumlarda, bunun çok yardımı dokunmuştu. Başka durumlarda, kitap okunana kadar bir işe yaramamıştı. Sadece <i>Büyü</i> adını taşıyan yetmiş iki kitap vardı ve benzer isimlere sahip birden çok kitap olması durumuyla en az on kez karşılaşılmıştı. Karşı karşıya oldukları şeyin doğası hakkında muhtemel ipuçları arayan Pug, kendini geri kalan yapıtlarla birlikte odasına kapatıp, kitaplarda işe yarayabilecek ufak da olsa bir bilgi parçası arıyordu. Şimdi, kitapları dizlerinin üzerine açmış otururken, ne yapması gerektiğine giderek daha fazla emin oluyordu.</p>

  <p>Pug kitabı dikkatle yazı masasına yerleştirdi ve çalışma odasından çıktı. Merdivenden akademi binasında kullanılan tüm odaları birbirine bağlayan hole indi. Kendi çalışma odalarının bulunduğu kulenin yakınında çalışmalar Yıldızlımanı’nı döven rüzgar yüzünden kesintiye uğramıştı. Duvardaki bir çatlaktan serin bir yel esiyordu ve Pug o günlerde oturma odası olarak kullanılan yemek odasına girerken siyah cüppesine sarındı.</p>

  <p>Katala şöminenin yanında, oturma odası olarak kullanılan odanın yarısını kaplayan rahat koltuklardan birinde oturarak işlediği nakışından başını kaldırdı. Dominic Birader ile Kulgan sohbet etmekte, iriyarı büyücü ağzından hiç eksik olmayan piposundan nefesler çekmekteydi. Kasumi bir köşede satranç oynayan William ile Gamina’yi seyrediyordu; yeni yeni ortaya çıkan yeteneklerini birbirleriyle çatıştırırken çocukların ufak yüzleri birer konsantrasyon maskesiydi. Kız oyuna ilgi gösterene kadar William vasat bir oyuncuydu. Kıza yenilmek o âna kadar sadece top avlusuyla sınırlı olan rekabet duygusunu ortaya çıkarmıştı. Pug içinden, zaman fırsat verirse, çocukların yeteneklerini daha yakından incelemesi gerekeceğini düşündü. Zaman fırsat verirse...</p>

  <p>Meecham elinde bir şarap sürahisiyle içeri girdi ve Pug’a bir kupa şarap ikram etti. Pug ona teşekkür ederek karısının yanına oturdu. Katala, “Yemeğe daha bir saat var. Gelip seni almak zorunda kalacağımı tahmin etmiştim,” dedi.</p>

  <p>“Elimdeki işleri tamamladım ve yemekten önce biraz gevşemeye karar verdim.”</p>

  <p>Katala, “İyi. Kendini fazla zorluyorsun, Pug. Başkalarına öğretmenlik yapar, bu kocaman binanın inşasıyla ilgilenir, şimdi de kendini çalışma odana kapatırken bizimle geçirecek çok az zaman bulabildin,"dedi.</p>

  <p>Pug ona gülümsedi. “Dır dır mı yapıyorsun?”</p>

  <p>Katala gülümsemesine karşılık vererek, “Eşlere özgü bir ayrıcalık,” dedi. Katala dır dır eden biri değildi. Hissettiği her türlü hoşnutsuzluk açıkça ifade edilir ve orta yolda buluşularak veya bir eşin diğerinin dik kafalılığını kabullenmesiyle hızla çözüme kavuşturulurdu.</p>

  <p>Pug etrafına bakındı. “Gardan nerede?”</p>

  <p>Kulgan, “Peh! Görüyorsun. Kendini kulene kapatmış olmasaydın, mesajları Lyam’a askeri çantayla gönderebilmek için Shamata’ya gittiğini hatırlardın. Bir hafta içinde geri dönecek,” dedi.</p>

  <p>“Yalnız mı gitti?”</p>

  <p>Kulgan koltuğuna yerleşti. “Bir hava tahmini yaptım. Yağmur üç gün sürecek. İşçilerden çoğu bütün gün barakalarında oturmaktansa kısa bir ziyaret yapmak için evlerine döndüler. Gardan da onlarla gitti. Kulende son günlerde nelere dalıyorsun? Neredeyse bir haftadır medeniyet gösterip iki laf etmedin.”</p>

  <p>Pug odadakileri inceledi. Katala nakışına dalmış gibi görünüyordu, ama Pug onun yanıtını dikkatle dinlediğini biliyordu. Çocuklar dikkatlerini oyuna vermişlerdi. Kulgan ve Dominic onu açık bir dikkatle izliyorlardı. “Macros’un kitaplarını okuyor, ne yapılması gerektiğiyle ilgili ipucu verebilecek bir şey bulmaya çalışıyordum. Ya sen?”</p>

  <p>“Dominic’le ben köydekilere danıştık. Bazı sonuçlara varmayı başardık.”</p>

  <p>“Ne gibi?”</p>

  <p>“Rogen iyileşmekte olduğu ve bize görüsündeki şeyleri ayrıntılı olarak anlatabildiği için, yetenekli gençlerimizden bazıları kendilerini soruna verdiler.” Pug yaşlı büyücünün sözlerinde nükteyle karışık bir gurur sezdi. “Krallık’a veya Midkemia’ya zarar vermeye çalışan şey her ne ise, gücü sınırlı. Bir saniyeliğine onun, korktuğun gibi, Gediksavaşları sırasında her nasılsa gediği kullanarak Kelewan’dan gelen karanlık bir fail olduğunu varsayalım. Zayıflıkları var ve kendisini tam olarak açığa vurmaktan korkuyor.”</p>

  <p>Duyduğu ilgi yüzünden tüm yorgunluğunu unutan Pug, “Lütfen açıkla,” dedi.</p>

  <p>“Bu şeyin Kasumi’nin yurt gezegeninden geldiğini varsayalım ve kadim Tsurani lehçesini kullanmasına daha egzotik bir açıklama aramayalım. Ama, Kasumi’nin sabık müttefiklerinin aksine açıktan açığa fetih niyetiyle gelmek yerine, vasıtalar kullanıyor. Bir şekilde gediği kullanarak geldiğini farz edelim. Gedik bir yıldır kapalı, bu da onun burada en azından o kadar, belki de daha uzun, hatta on bir yıldır bulunduğu, Pantathia rahipleri gibi hizmetkarlar devşirdiği anlamına gelir. Sonra, kendisini bir moredheli, Rogen’in tasviriyle ‘güzel olan’ı kullanarak tesis etmeye çalışıyor. Gerçek anlamda korkmamız gereken, o güzel moredhel ve diğerlerinin arkasındaki karanlık varlık. Bu kanlı işlerin nihai mimarı o.</p>

  <p>“Şimdi, bütün bunlar doğruysa, dolaysız güç kullanmak yerine manevra ve dalavere yapmaya çalışıyor. Neden? Ya harekete geçemeyecek kadar zayıf ve diğerlerini işe koşması gerekiyor ya da gerçek doğasını açığa serebileceği ve ortaya çıkabileceği âna kadar gün sayıyor.”</p>

  <p>“Bütün bunların anlamı da, hâlâ bu yaratığın, bu gücün kimliğini ve doğasını keşfetmemiz gerektiği.”</p>

  <p>“Doğru. Şimdi, yüz yüze olduğumuz şeyin Kelewan’dan gelmemiş olması varsayımı üzerine de birtakım spekülasyonlar yaptık.”</p>

  <p>Pug sözünü kesti. “Bununla zamanını harcama, Kulgan. Yüz yüze olduğumuz şeyin Kelewan’dan gelmiş olduğu varsayımıyla hareket etmemiz şart, zira bu sayede en azından olası bir yaklaşım alanına sahip oluyoruz. Murmandamus kendi malına sahip çıkan bir moredhel cadı-kralı, tesadüfen kadim bir Tsurani lisanını bilen biriyse, buna karşı durabiliriz. Ama Kelewan’dan gelen karanlık bir gücün istilası... yapmamız gereken varsayım bu işte.”</p>

  <p>Kulgan yüksek sesle içini çekip soğumuş piposunu yeniden yaktı. “Keşke daha fazla zamanımız, nasıl ilerlememiz gerektiğine dair daha fazla fikrimiz olsaydı. Keşke bu fenomenin bir yanını riske atılmadan inceleyebilseydik. Yüzlerce dileğim var, ama en önemlisi, bu şeye güvenilir tek bir tanıklığımız olsa keşke, diyorum.”</p>

  <p>“Bu gibi bir yapıt bir yerde bulunabilir.”</p>

  <p>Dominic, “Nerede? Seninle ya da başka herhangi biriyle birlikte bu yere seve seve giderim, neresi olursa,” dedi.</p>

  <p>Kulgan acı bir kahkaha attı. “Pek olacak iş değil, iyi yürekli kardeşim. Sabık öğrencim başka bir dünya üzerindeki bir yerden bahsediyor.” Kulgan Pug’a dikkatle baktı. “Meclis’in kütüphanesi."</p>

  <p>Kasumi, “Meclis mi?” dedi.</p>

  <p>Pug Katala’nın kasıldığını gördü. “O yerde yaklaşan savaşımızda bize yardımcı olabilecek yanıtlar olabilir.”</p>

  <p>Katala gözlerini işinden hiç ayırmıyordu. Denetim altında tuttuğu bir sesle, “Gediğin kapanmış ve ancak tesadüf eseri açılabilecek olması iyi. İdam cezan çoktan belirlenmiş olabilir. Yüce olarak konumunun İmparator’a yapılan saldırının öncesinde tartışmaya açıldığını hatırlıyor musun? Şimdi kanun kaçağı addedildiğinden kim şüphe duyabilir? Yo, hiçbir şekilde geri dönemeyecek olman iyi,” dedi.</p>

  <p>Pug, “Bir yolu var,” dedi.</p>

  <p>Katala’nın alev alev yanan gözleri birden ona doğru çevrilmişti. “Hayır! Geri dönemezsin!”</p>

  <p>Kulgan, “Nasıl bir yol olabilir?” dedi.</p>

  <p>“Siyah cüppeyi kazanmak için eğitim görürken, bana son bir görev verilmişti,” diye açıkladı Pug. “Sınama Kulesi’nde dururken, Yabancı’nın, Kelewan’ı tehdit eden gezgin bir yıldızın zamanından bir görüntü gördüm. En sonunda müdahalede bulunup Kelewan’ı kurtaran Macros’tu. İmparatorluk Arenası’nı yok etmeme ramak kalan gün Macros yine Kelewan’daydı. Baştan beri apaçık ortada olmasına rağmen ancak bu hafta anlayabildim.”</p>

  <p>“Macros dünyalar arasında istediği gibi yolculuk edebiliyordu!” dedi gözlerinde idrak ışığı yanan Kulgan. “Macros kontrol edilebilir gedikler yaratma yöntemini biliyor!”</p>

  <p>“Ben de bunu buldum. Kitaplarından birinde talimatlar açıkça anlatılmış.”</p>

  <p>Katala, “Gidemezsin,” diye fısıldadı.</p>

  <p>Pug uzanıp Katala’nın parmak boğumları beyazlamış ellerini tuttu. “Gitmek zorundayım.” Kulgan ile Dominic’e döndü. “Meclis’e dönme yöntemine sahibim ve bunu kullanmam gerekiyor. Aksi halde, Murmandamus karanlık bir Kelewanlı erkin hizmetkârı veya bu gibi bir güç kendini kanıtlayana kadar dikkatimizi dağıtmaya yarayan bir şeyse, umudumuz olmadan kayboluruz. Bu gibi bir varlıkla başa çıkmanın bir yolunu bulacaksak, öncelikle kimliğini saptamalı, gerçek doğasını öğrenmeliyiz ve bunu yapmak için, Kelewan’a gitmem şart.” Önce karısına, sonra Kulgan’a baktı. “Tsuranuanni’ye döneceğim.”</p>

  <p class="ayrac"><img alt="ayrac" src="../Images/ayrac.png" /></p>

  <p>İlk konuşan Meecham oldu. “İyi o zaman. Ne zaman yola çıkıyoruz?”</p>

  <p>Pug, “Biz mi? Benim yalnız gitmem gerekiyor,” dedi.</p>

  <p>Uzun boylu toprak eri, bu düşünce son derece abesmiş gibi, “Tek başına gidemezsin,” dedi. “Ne zaman yola çıkıyoruz?”</p>

  <p>Pug başını kaldırıp Meecham’a baktı. “Dili bilmiyorsun. Tsurani olamayacak kadar uzun boylusun.”</p>

  <p>“Senin kölen olurum. Sıkça belirttiğin üzere, orada Midkemialı köleler var.” Ses tonundan tartışmanın bittiği anlaşılıyordu. Önce Katala’ya, sonra da Kulgan’a baktı ve, “Sana bir şey olacak olursa, burada bir an olsun huzur yüzü göremeyiz,” dedi.</p>

  <p>William arkasında Gamina ile geldi. “Baba, lütfen Meecham’ı yanına al.”</p>

  <p><i>Lütfen.</i></p>

  <p>Pug ellerini havaya kaldırdı. “Pekala. Tam maskara olacağız, ama neyse.”</p>

  <p>Kulgan, “Kendimi biraz daha iyi hissediyorum, ki bu da onay telakki edilmemesi gereken göreli bir ifade,” dedi.</p>

  <p>“İtirazın gerektiği gibi kayıtlara geçti.”</p>

  <p>Dominic, “Mesele ortaya çıktığına göre, ben de bir kez daha sana eşlik etmeyi öneriyorum,” dedi.</p>

  <p>“Nereye gittiğimi öğrenmeden önce önerini yapmıştın. Bir Midkemialıya bakabilirim, ama iki tanesi fazla yük olur.”</p>

  <p>“Benim de işe yaradığım konular vardır,” diye yanıt verdi Dominic. “Şifa sanatı konusunda bilgi sahibiyim ve kendime özgü büyüleri yapabilirim. Üstelik kolum da iyidir ve topuz kullanabilirim.”</p>

  <p>Pug keşişi süzdü. “Benden sadece biraz uzunsun. Seni Tsurani diye yutturabiliriz, ama lisan sorunu da var.”</p>

  <p>“Ishap mezhebinde, lisan öğrenmek için büyülü yöntemlere sahibiz. Sen gedik büyülerini hazırlarken Leydi Katala veya Kont Kasumi yardım ederse ben de Tsurani lisanını öğrenip, Meecham’ın da öğrenmesine yardım edebilirim.”</p>

  <p>William, “Ben yardım edebilirim. Tsurani dilini biliyorum,” dedi.</p>

  <p>Katala pek memnun görünmemesine rağmen kabul etti. Kasumi, “Ben de,” dedi. Sıkıntılı görünüyordu.</p>

  <p>Kulgan, “Kasumi, senin geri dönmeyi buradaki herkesten çok isteyeceğini sanırdım, ama henüz bir şey söylemedin,” dedi.</p>

  <p>“Son gedik kapandığında, Kelewan’daki yaşamım sona erdi. Şimdi LaMut Kontu’yum. Tsuranuanni İmparatorluğu’ndaki tasarruf hakkım bir anıdan ibaret. Dönmem mümkün olsa bile dönmezdim, çünkü Kral’a bağlılık yemini ettim. Ama,” dedi Pug’a, “benim için babamla kardeşime mesaj götürür müsün? Rahatta olduğum şöyle dursun, hayatta olduğumu bile bilmelerinin imkanı yok.”</p>

  <p>“Elbette. Bu onun hakkı.” Katala’ya, “Sevdiğim, Hantukama Mezhebi’nin cüppelerinden iki tane dikebilir misin?” dedi. Katala başıyla evetledi. Pug diğerlerine, “Bu bir misyoner mezhebidir; üyeleri sık sık seyahat ederken görülür. Böyle bir tebdili kıyafetle dolaşırken daha az dikkat çekeriz. Meecham bizim dilenci kölemiz olabilir,” diye açıklama yaptı.</p>

  <p>Kulgan, “Bu fikirden hâlâ hoşlanmıyorum. Mutlu değilim,” dedi.</p>

  <p>Meecham Kulgan’a baktı. “Sen endişelendiğim zaman mutlu olursun,” dedi.</p>

  <p>Pug buna güldü. Katala kollarını kocasına dolayıp ona sıkı sıkı sarıldı. O da mutlu değildi.</p>

  <p class="ayrac"><img alt="ayrac" src="../Images/ayrac.png" /></p>

  <p>Katala cüppeyi havaya kaldırıp, “Şunu bir dene,” dedi.</p>

  <p>Pug cüppenin üzerine tam uyduğunu gördü. Katala Kelewan’da kullanılanlara en çok benzeyen kumaşları özenle seçmişti.</p>

  <p>Pug topluluktaki diğer kişilerle her gün toplantı yapmış, yokluğunda -ve anlaşıldığı, ancak dile getirilmediği üzere geri dönmemesi durumuna karşı- yetkileri paylaştırmıştı. Dominic, Kasumi ve William’dan Tsurani dilini öğrenmek ve Meecham’ın bu dilde ustalık kazanmasına yardımcı olmakla uğraşmıştı. Gedik oluşturma işinde Pug’a yardımcı olabilsin diye Kulgan’a incelemesi için Macros’un gedikler hakkındaki yapıtı verilmişti.</p>

  <p>Katala el işini tetkik ederken Kulgan Pug’ın şahsi meskenine girdi. “Onunla donarsın.”</p>

  <p>Katala, “Ana dünyam sıcak bir yerdir, Kulgan. Çoğunlukla bu ince cüppeler giyilir,” dedi.</p>

  <p>“Kadınlar tarafından da mı?” Katala buna evet, dediğinde, Kulgan bir sandalye çekerek, “Düpedüz edepsizlik,” dedi. William ile Gamina koşarak odaya daldılar. Rogen’in iyileşeceği kesinleşeli beri ufak kız bambaşka bir çocuk olmuştu. William’ın yanından hiç ayrılmıyor, kız kardeş gibi onunla oynuyor, yarışıyor ve tartışıyordu. İhtiyar adam iyileşirken Katala onu ailenin meskeninde, William’inkinin yanında bir odada tutmuştu.</p>

  <p>Çocuk, “Meecham geliyor!” diye bağırdı ve neşeyle yerinde fır dönerek kahkaha attı. Gamina da William’in dönüşüne öykünerek yüksek sesle güldü ve Kulgan ile Pug birbirlerine baktılar, zira bu çocuğun çıkardığı duyulabilir ilk sesti. Meecham odaya girdi ve yetişkinlerin kahkahası da çocuklarınkine katıldı. İriyarı ormancının kıllı kol ve bacakları kısa cüppenin içinden çıkmıştı ve Meecham Tsurani sandaletlerinin benzerleri içinde hantal hantal duruyordu.</p>

  <p>Odaya göz gezdirdi. “Komik olan neymiş?”</p>

  <p>Kulgan, “Seni avcı elbisesiyle görmeye o kadar alışmışım ki, neye benzediğin hakkında en ufak bir fikrim yoktu,” dedi.</p>

  <p>Pug, “Sadece beklediğimden biraz farklı görünüyorsun,” dedi ve kahkahasını yutmaya çalıştı.</p>

  <p>Toprak eri başını tiksintiyle iki yana salladı. “İşiniz bittiyse? Ne zaman yola çıkıyoruz?”</p>

  <p>Pug, “Yarın sabah, şafaktan hemen sonra,” dedi. Odadaki tüm gülüşmeler bir anda kesildi.</p>

  <p class="ayrac"><img alt="ayrac" src="../Images/ayrac.png" /></p>

  <p>Yıldızlimanı Adası’nın kuzey bölümündeki geniş ağacın durduğu tepenin etrafında sessizce bekliyorlardı. Yağmur durmuştu, ama kısa sürede daha fazla yağmur vaat eden nemli, soğuk bir rüzgar esiyordu. Topluluktakilerden çoğu Pug, Dominic ve Meecham’ı yolcu etmeye gelmişti. Katala ellerini William’ın omuzlarına koymuş, Kulgan’ın yanında bekliyordu. Gamina Katala’nın eteğine sıkı sıkı yapışmış, gergin, biraz da korkmuş görünüyordu.</p>

  <p>Pug tek başına duruyor, yazdığı tomara bakıyordu. Az ileride Meecham ile Dominic Kasumi’nin konuşmasını dinlerken soğukta titreyerek bekliyorlardı. Kasumi Tsurani gelenekleri ve yaşamı hakkında hatırlayabildiği, önemli olabilecek her türlü detayı derinlemesine anlatıyordu. Sürekli olarak neredeyse unutmuş olduğu ayrıntıları hatırlayıp duruyordu. Toprak eri Pug’ın hazırladığı, bir rahibin taşıdığı olağan şeylerin bulunduğu yolculuk çantasını taşıyordu. Çantanın içinde, bunların altında, aynı zamanda Kelewan’daki bir rahip için olağandışı olan şeyler de vardı, silahlar, Kelewan ölçülerinde servet sayılan madeni paralar gibi.</p>

  <p>Kulgan, köydeki bir ahşap yontma ustası tarafından yapılan bir asa taşıyarak Pug’ın gösterdiği yere geldi. Asayı toprağa sıkıca sapladıktan sonra, ona verilen başka bir asayı alarak bir metre yirmi santim öteye dikti. Pug tomardakileri yüksek sesle okumaya başlarken geri çekildi.</p>

  <p>Değneklerin arasında ışıktan bir alan büyümeye başladı, üzerinde gökkuşağı renkleri yukarı aşağı oynaşıyordu. Bir çatırtı duyuldu ve havada şimşeğin ardından duyulana benzer, buruk ve keskin bir koku hissedildi.</p>

  <p>Işık genişlemeye ve rengi değişmeye, tayftan hızla geçerek bembeyaz parlamaya başladı. Yoğunluğu, bakılamayacak kadar parlak bir hal alana kadar arttı. Pug hâlâ tekdüze bir sesle okumaya devam ediyordu. Sonra, değneklerin arasında gök gürlemiş gibi bir patlama sesi ve hava aniden içeri çekilmiş gibi, aralarındaki boşluğa doğru esen kısa bir rüzgar oldu.</p>

  <p>Pug tomarı kaldırdı ve oluşturduğu şeye baktı. Dik duran değneklerin arasında, parıldayan bir ‘hiçlik’ karesi duruyordu. Pug Dominic’e işaret etti ve, “Önce ben geçeceğim. Gediğin hedefi eski mülkümün arkasındaki bir orman açıklığı, ama başka bir yere çıkmış da olabilir,” dedi.</p>

  <p>Ortamın düşmanca olduğu anlaşılırsa, direğin etrafından dolaşması ve bir halkanın içinden geçmiş gibi, gediğe aynı taraftan girerek Midkemia’ya çıkması gerekecekti. Başarabilirse tabii. Dönüp Katala ve William’a gülümsedi. Oğlu gerginlikle sallanıyordu, ama Katala’nın omuzlarındaki teskin eden basıncı onu susturdu. Katala yüzünde sakin bir ifadeyle başını salladı.</p>

  <p>Pug gediğe adımını atıp ortadan kayboldu. Bu manzara karşısında duyulabilir bir soluk alma sesi oldu, zira oradaki çok az kişi ne bekleyeceğini biliyordu. Bunu izleyen saniyeler ağır ağır geçti ve pek çoğu gayri ihtiyari nefesini tuttu.</p>

  <p>Pug aniden gediğin öte yanında belirdi ve bekleyenler soluklarını bıraktılar. Diğerlerinin yanına gelerek, “Tam olarak umduğum yere çıkıyor. Macros’un efsunculuğu kusursuzmuş,” dedi. Katala’nın ellerini tuttu. “Meditasyon bahçesindeki yansıtma havuzunun yanında.”</p>

  <p>Katala gözyaşlarını zaptetmeye çalışıyordu. O büyük malikanenin hanımıyken tek bir bankın sakin sularına tepeden baktığı o havuzun etrafına çiçekler ekmişti. Başını sallayarak anladığını ifade etti ve Pug önce ona, sonra da William’a sarıldı. Pug William’ın önünde diz çöktüğünde Gamina aniden kollarını Pug’ın boynuna doladı. <i>Dikkatli ol.</i></p>

  <p>Pug da onu kucakladı. “Olurum, ufaklık.”</p>

  <p>Pug Dominic ve Meecham’a da onu izlemelerini işaret edip gedikten geçti. Onlar da çok kısa bir an tereddüt ettikten sonra peşinden griliğe girdiler.</p>

  <p>Üçü ortadan kaybolduktan dakikalar sonra yağmur başladığında diğerleri hâlâ durmuş, seyrediyordu. Kimse gitmek istemiyordu. Nihayet, yağmur daha ısrarcı bir hal alınca, Kulgan, “Nöbet tutacaklar burada kalsın. Geriye kalanlar, işlerinizin başına,” dedi. Herkes ağır ağır uzaklaştı; kimse Kulgan’ın sert ses tonuna gücenmemişti. Herkes endişesini paylaşıyordu.</p>

  <p class="ayrac"><img alt="ayrac" src="../Images/ayrac.png" /></p>

  <p>Ontoset şehrinin yakınlarındaki Netoha mülkünün baş bahçıvanı Yagu arkasını döndüğünde, büyük evin yakınındaki meditasyon bahçesinin yolundan yürüyerek gelen üç yabancı gördü. Yabancılardan ikisi, Sağlık Veren Kutlu Hantukama’nın rahipleriydi, ancak ikisi de rahiplere göre olağanüstü derecede uzun boyluydu. Arkalarından son savaşta esir düşmüş bir barbar olan dilenci köleleri geliyordu. Yagu ürperdi, çünkü sol yanağında korkunç bir yara izi olan adam, çirkin bir tipti. Bir savaşçılar kültüründe yaşamasına rağmen Yagu, sadece savaştan ve şereften bahseden insanlar yerine çiçeklerle vakit geçirmeyi yeğleyen, ince ruhlu bir adamdı. Yine de, efendisinin evine karşı bir vazifesi vardı ve üç yabancıya yaklaştı.</p>

  <p>Onun geldiğini görünce durdular ve Yagu sohbeti başlatan kişi olması nedeniyle eğilerek selam veren ilk taraf oldu -nezaket mevkiler ortaya çıkana kadar böyle yapılmasını gerektiriyordu. “Selamlar, şerefli rahipler. Yolculuğunuzu engelleme cüretini gösteren kişi bahçıvan Yagu’dur.”</p>

  <p>Pug ile Dominic eğilerek selam verdiler. Gelenek uyarınca orada yokmuş gibi davranılan Meecham geride bekledi. Pug, “Selamlar, Yagu. Hantukama’nın iki mütevazı rahibi için, varlığın engel sayılmaz. İyi misin?” dedi.</p>

  <p>Yagu, “Evet, iyiyim," diyerek yabancılar arasındaki resmi selamlaşmayı sona erdirdi. Derken kollarını kavuşturup göğsünü ileri çıkararak çalımlı bir tavra büründü. “Hakunama rahiplerini efendimin evine getiren nedir?”</p>

  <p>Pug, “Seran’dan Ovalar Şehri’ne gidiyoruz. Geçerken bu malikaneyi gördük ve fakir misyonerler için bir yemek dilenmeyi ümit ettik. Bu mümkün mü?” Pug bunu söylemenin Yagu’nun yetkisi dahilinde olmadığını bilmesine rağmen, sıska bahçıvanın karar verme rolünü oynamasına izin verdi.</p>

  <p>Bahçıvan bir an çenesini ovuşturdu. “Dilenmenize izin verilir, ancak geri mi çevrilirsiniz, doyurulur musunuz, onu bilemem. Gelin, size mutfağı göstereyim.”</p>

  <p>Eve doğru yürürlerken Pug, “Bu şahane malikanede kimin oturduğunu sorabilir miyim?” dedi.</p>

  <p>Efendisinin ihtişamını sahiplendiği için gururla dolu Yagu, “Bu Netoha’nın evidir, ona ‘Hızlı Yükselen’ denir,” dedi.</p>

  <p>Pug bir şey bilmiyormuş gibi davranmasına rağmen evin sahibinin hâlâ sabık hizmetkarı olduğunu öğrenmekten memnun olmuştu. “Belki de,” dedi Pug, “mütevazı rahiplerin böyle muhterem bir şahsa saygılarını ifade etmesi fazla nahoş sayılmaz.”</p>

  <p>Yagu kaşlarını çattı. Efendisi meşgul biri olmasına rağmen, bunlar gibi kişilere vakit ayırırdı. Chochocan veya Julian gibi güçlü bir mezhebin hizmetkarları olmadıklarından, dilenciden az hallice sayılmalarına rağmen, bahçıvanın haddini aşarak onları gönderdiğini öğrenince memnun olmazdı. “Sorarım. Efendim size biraz zaman ayırabilir. Ayıramazsa, belki de bir yemek yiyebilirsiniz.”</p>

  <p>Bahçıvan olanları Pug’ın mutfak bölgesine çıktığını bildiği bir kapıya getirdi. Bahçıvan içeride kaybolurken ikindi güneşi tepelerine vuruyordu. Ev, Pug’ın neredeyse iki yıl önce inşa ettiği, birbiriyle bağlantılı binalardan oluşan, tuhaf bir tasarıma sahipti. Tsurani mimarisinde bir tür devrim başlatmıştı, ama Pug, siyasi talih karşısında son derece duyarlı olan Tsuraniler arasında modanın devam ettiği konusunda kuşkuluydu.</p>

  <p>Kapı kayarak açıldı ve içeriden peşinde Yagu’yla birlikte bir kadın geldi. Kadın yüzüne bakamadan Pug eğildi. Bu Pug’ın azat ettiği, artık Netoha’yla evli olan eski bir köleydi. Kadın eskiden Katala’nın en yakın arkadaşıydı.</p>

  <p>Pug eğildiği yerden, “İyi misiniz, hanımefendi?" dedi.</p>

  <p>Sesini duyan Almorella soluğunu toplamaya çalışarak kapı çerçevesine tutundu. Pug doğrulduğunda, kendisini zorlayarak soluk aldı ve, “Ben... iyiyim,” dedi. Gözleri irileşti ve Pug’ın Tsurani ismini söylemeye başladı.</p>

  <p>Pug başını iki yana salladı. “Şerefli eşinizle tanıştım. Eski bir tanıdığa bir dakika ayırabileceğini ümit etmiştim,” dedi.</p>

  <p>Almorella neredeyse duyulamayacak kadar alçak bir sesle, “Kocamın her zaman... eski dostlara ayıracak zamanı vardır,” dedi.</p>

  <p>İçeri girmelerini söyledi ve kapıyı arkalarından kapadı. Hanımının davranışından kafası karışan Yagu bir an dışarıda bekledi. Ama kapı kayarak kapanınca, omuzlarını silkti ve sevgili bitkilerinin yanına döndü. Zenginleri kim anlayabilirdi ki?</p>

  <p class="ayrac"><img alt="ayrac" src="../Images/ayrac.png" /></p>

  <p>Almorella onları mutfaktan hızla ve sessizce geçirdi. Sükunetini korumak için mücadele ediyor, şaşkın haldeki üç kölenin yanından geçerken titreyen ellerini zar zor gizliyordu. Gözleri gördükleri en iri barbar köle, gerçek anlamda, devler içinden bir dev olan Meecham’a dikili olduğundan, hanımefendilerinin tedirgin halini hiç fark etmediler.</p>

  <p>Pug’ın eski çalışma odasına gelince kapıyı yana çekerek açtı ve, “Kocamı getireyim,” dedi.</p>

  <p>İçeri girip yerdeki şişkin yastıkların üzerine -Meecham’ın durumunda beceriksizce- oturdular. Pug odaya göz gezdirdi ve pek az şeyin değiştiğini gördü. Tuhaf bir aynı anda iki yerde bulunma duygusu hissetti, zira kapıyı açıp Katala’yla William’ı dışarıdaki bahçede bulabilecekmiş gibiydi neredeyse. Ama artık üzerinde bir Yüce’nin siyah cüppesi değil, bir Hantukama rahibinin safran renkli cüppesi vardı ve kaderinin ebediyen iç içe geçmiş gibi göründüğü iki dünyaya belki de korkunç bir tehlike çökmek üzereydi. Kelewan’a dönmek için bir yöntem aramaya başlayalı beridir, Pug’ın kafasının arkasında belli belirsiz, rahat vermeyen bir his başlamıştı. Dikkati başka bir şeye yönelmişken bilinçdışı zihninin işleyip, bir sorun üzerinde çalıştığını hissediyordu. Midkemia’da olup biten her şeyde tanıdık gelen bir yan vardı ve bunun ne olduğunu sezgileriyle bulacağı zamanın yaklaşmakta olduğunu hissedebiliyordu.</p>

  <p>Kapı kayarak açıldı ve içeri bir adam girdi, Almorella da peşinden. Adam yerlere kadar eğilirken kadın kapıyı kapadı. “Evime şeref verdiniz, Yüce.”</p>

  <p>“Soyuna şerefler olsun, Netoha. İyi misin?”</p>

  <p>“İyiyim, Yüce. Size nasıl hizmet edebilirim?”</p>

  <p>“Otur ve bana İmparatorluk’tan bahset.” Netoha hiç tereddüt etmeden oturdu. “Ichindar hâlâ Kutsal Şehir’e hükmediyor mu?”</p>

  <p>“Cennetin Işığı hâlâ İmparatorluk’a hükmediyor.”</p>

  <p>“Ya Savaş Lordu?”</p>

  <p>“Sizin Savaş Lordu olarak bildiğiniz Almacho, onu İmparatorluk Oyunları’nda utandırmanızdan sonra, onurlu davranıp kendi canını aldı. Beyaz ve altın renkleri yeğeni Axantucar giyiyor. Barışa... ihanet edildiğinde diğerlerinin ölümüyle kazançlı çıkan Oaxatucan Ailesi’nden. Daha sağlam hakları olanların tümü öldürüldü ve Savaş Lordu makamı üzerinde onun kadar haklı iddialara sahip olanların çoğunun... icabına bakıldı. Savaş Partisi hâlâ Yüce Konsey’in kontrolünü sıkı sıkı elinde tutuyor.”</p>

  <p>Pug bunları düşündü. Ulusların denetimi hâlâ Savaş Partisi’nin elinde olduğuna göre, Konsey Oyunları devam ediyor da olsa, Yüce Konsey’de kendisine yakınlık gösterecek kulaklar bulması ufak bir ihtimaldi. O korkunç, sonu gelmez gibi görünen iktidar mücadelesi, ittifakların keşfedilmesi için fırsat sağlayabilirdi.</p>

  <p>“Ya Meclis?”</p>

  <p>“Talimatlannız üzerine o şeyleri gönderdim, Yüce. Diğerleri emrettiğiniz gibi yakıldı. Sadece Yüce Hochopepa adlı birinden bir teşekkür notu aldım, o kadar.”</p>

  <p>“Pazar yerinde konuşulanlar ne?”</p>

  <p>“Pek çok aydır isminizin telaffuz edildiğini duymadım. Ama siz gittikten hemen sonra, Cennetin Işığı’nı bir tuzağa çekmeye çalışarak şerefinize leke sürdüğünüz söylendi. Meclis tarafından kanun kaçağı ve toplumdan kovulmuş biri, siyah cüppesi geri alınan ilk kişi olduğunuz ilan edildi. Sözleriniz artık kanun değil. Ve size yardım eden herkes, kendi yaşamlarını, ailelerinin yaşamını ve klanlarının yaşamını tehlikeye atmış olacak.”</p>

  <p>Pug ayağa kalktı, “Burada oyalanmayacağız, eski dostum. Ne sizin yaşamınızı, ne de klanınızın yaşamlarını tehlikeye atmak istemem,” dedi.</p>

  <p>Netoha kapıyı açmaya giderken konuştu. “Sizi pek çoğundan iyi tanırım. Sizi itham ettikleri şeyi yapmazdınız, Yüce.”</p>

  <p>“Meclis fermanıyla artık Yüce değilim.”</p>

  <p>“O zaman adama, Milamber’e saygılarımı sunuyorum,” dedi Pug’ın Tsurani ismini kullanarak. “Bize pek çok şey verdiniz. Chichimechalardan Netoha’nın ismi, Hunzan Klanı’nın defterlerine geçti. Sizin cömertliğiniz sayesinde, oğullarım şimdi yücelik içinde büyüyecek.”</p>

  <p>“Oğulların mı?”</p>

  <p>Almorella karnını okşadı. “Gelecek ekin mevsimi. Şifacı rahipler ikiz olduğunu düşünüyor.”</p>

  <p>“Katala iki kat sevinecek. Birincisi yüreğindeki kız kardeşinin iyi olduğuna, İkincisi de anne olacağına.”</p>

  <p>Almorella’nın gözleri yaşlarla doldu. “Katala iyi mi? Ya çocuk?”</p>

  <p>“Eşim ve oğlum iyiler ve sana sevgilerini gönderiyorlar.”</p>

  <p>“Selamlarımız ve sevgilerimizle dön, Milamber. Bir gün tekrar karşılaşmamız için dua etmiştim.”</p>

  <p>“Belki de karşılaşırız. Yakında değil, ama bir gün... Netoha, desen sağlam mı?”</p>

  <p>“Öyle, Milamber. Pek az şey değişti. Burası hâlâ senin evin.”</p>

  <p>Pug ayağa kalktı ve diğerlerine de peşinden gelmelerini işaret etti. “Kendi topraklarıma hızla dönmek zorunda kalabilirim. Varış gongunu iki kez çalarsam, herkesi evden hemen çıkar, çünkü peşimde size zarar verecek başkaları olabilir. Öyle olmamasını umarım.”</p>

  <p>“Nasıl istersen, Milamber.”</p>

  <p>Odadan çıkarak desen odasına yöneldiler. Pug, “Havuzun yanındaki bahçede, eve dönmem için gereken şey bulunuyor. Ben kapatana kadar kimsenin ona dokunmamasını istiyorum,” dedi.</p>

  <p>“Oldu bil. Arazi bekçilerine bahçeye kimseyi almamaları talimatını vereceğim.”</p>

  <p>Kapıya vardıklarında Almorella, “Nereye gidiyorsun, Milamber?” dedi.</p>

  <p>“Bunu size söyleyemem, zira bilmediğiniz şey sizden zorla alınamaz. Sırf beni çatınızın altında barındırdığınız için bile tehlike içindesiniz. Bunu daha da artırmak istemiyorum.”</p>

  <p>Başka bir şey söylemeden Dominic ve Meecham’ı desen odasına götürüp kapıyı arkasından kapadı. Kemerindeki keseden bir elyazması çıkararak, üç yunusun resmedildiği geniş bir çini desenin ortasına yerleştirdi. Elyazması siyah mumla mühürlenmiş, üzerine Yüce’nin yüzüğünden iri bir işaret basılmıştı. “Bir dostuma mesaj gönderiyorum. Üzerinde bu sembol varken, gönderildiği kişi dışında kimse ona dokunmaya cesaret edemez.” Gözlerini bir an kapadı, elyazması birden kayboldu.</p>

  <p>Pug Dominic ve Meecham’a desenin üzerinde yanında durmalarını işaret etti. “İmparatorluk’taki her Yüce’nin evinde bir desen bulunur. Her biri biriciktir ve tam olarak hatırlanıldığında, bir büyücü kendisini oraya düşünce yoluyla gönderebilir veya oraya bir mesaj yollayabilir. Birkaç durumda, çocukken çalıştığım Crydee’deki mutfak gibi birkaç yer kadar tanıdık olan bir konum, desen görevi görebilir. Varışımızı haber veren bir gongu çaldırmak âdettendir, ama bu defa bundan kaçınacağım, sanırım. Gelin.” Uzanıp ikisini de tuttu, gözlerini kapadı, bir büyü okudu. Aniden bir bulanıklık oldu ve etraflarındaki oda değişti.</p>

  <p>Dominic, “Ne...?” dedi, sonra da başka bir yere geldiklerini anladı. Ayaklarının altındaki, kırmızı ve sarı renklerde bir çiçeği andıran farklı bir desene baktı.</p>

  <p>Pug, “Burada yaşayan adam, desenin yerleştirildiği kişi olan eski bir öğretmenimin kardeşidir. O Yüce buraya sık sık çağırılır. Burada hâlâ dostlar bulabileceğimizi ümit ediyorum,” dedi.</p>

  <p>Pug kapıya gidip yana doğru hafifçe kaydırarak açtı. Koridora göz gezdirdi. Dominic arkasından geldi. “Ne kadar uzağa geldik?”</p>

  <p>“Sekiz yüz milden çok.”</p>

  <p>“İnanılmaz,” dedi Dominic usulca.</p>

  <p>Pug onları hızla ikindi ışığının bir pencereden içeri girerek odadaki yegane kişinin gölgesini duvara vurduğu bir odaya götürdü. Pug geldiğini haber vermeden kapıyı açtı.</p>

  <p>Bir yazı masasının önünde, bir zamanlar güçlü olan gövdesi ihtiyarlıktan küçülmüş, yaşlı bir adam oturuyordu. Önündeki parşömene gözlerini kısarak bakıyor ve okurken dudakları sessizce kımıldanıyordu. Sade, ancak iyi bir terzinin elinden çıkmış cüppesi koyu mavi renkteydi. Pug hayrete düşmüştü, zira bu adamı ilerleyen yaşına rağmen kale gibi sağlam biri olarak hatırlıyordu. Geçen yıl ondan çok şeyler alıp götürmüştü.</p>

  <p>Adam başını kaldırıp davetsiz misafirlere baktı. “Milamber!” derken gözleri kocaman açıldı.</p>

  <p>Pug yanındakilere kapıdan geçmelerini işaret ettikten sonra kapıyı arkalarından kapadı. “Soyuna şerefler olsun, Shinzawai Lordu.”</p>

  <p>Shinzawai Lordu Kamatsu onu selamlamak için ayağa kalkmadı. Yüce mertebesine yükselen sabık kölesine baktı ve, “Hakkında bir ferman var, vatan haini yaftası yedin ve şerefi olmayan birisin. Bulunman durumunda ölüm cezasına çarptırılacaksın,” dedi. Ses tonu soğuk, yüz ifadesi düşmancaydı.</p>

  <p>Pug afallamıştı. Gediksavaşları’nı bitirme komplosundaki müttefikleri arasında en güvenilir olanı Kamatsu’ydu. İmparator’un barış mesajını Kral Rodric’e onun oğlu Kasumi götürmüştü.</p>

  <p>“Sana karşı bir kabahat mi işledim, Kamatsu?” diye sordu Pug.</p>

  <p>“Sen Cennetin Işığı’nı hile yoluyla tuzağa düşürmeye çakşırken kaybolanlar arasında oğlum vardı.”</p>

  <p>“Oğlun hâlâ hayatta, Kamatsu. Babasına saygılarını ve sevgilerini gönderiyor.” Pug Kamatsu’ya Kasumi’nin mesajını verdi. İhtiyar adam mektuba uzun uzun bakarak her harfini ağır ağır okudu. Bitirdiğinde, köseleyi andıran yanaklarından gözyaşları utanmadan süzülüyordu. “Bütün bunlar doğru olabilir mi?” dedi.</p>

  <p>“Doğru. Kralımın ateşkes masasındaki aldatmacayla hiçbir ilgisi yoktu. Benim de bunda bir parmağım yoktu. Bu esrarı açıklamak uzun sürer, ama öncelikle oğlunu dinle. O sadece sağ değil, artık ülkemin ileri gelenlerinden biri sayılıyor. Kralım sabık düşmanlarımıza karşı intikam gütmedi. Ona hizmet etmeyi kabul edenlerin hepsine özgürlüklerini iade etti. Kasumi ile diğerleri onun ordusunda özgür adamlar.”</p>

  <p>“Hepsi mi?” diye sordu Kamatsu kulaklarına inanamayarak.</p>

  <p>“Dört bin Kelewan asker, artık Kralımın ordusunda görev yapıyor. Tebaasının en sadık üyeleri arasında gösteriliyorlar. Ailelerine şeref verdiler. Kral Lyam’ın hayatı tehlikedeyken, güvenliğini sağlama görevi oğluna ve onun adamlarına verildi.” Kamatsu’nun gözlerinde gurur ışıldıyordu. “Tsuraniler La-Mut denilen bir şehirde yaşıyor ve yurdumuzun düşmanlarına karşı başarıyla savaşıyorlar. Oğluna o şehrin Kontluğu verildi, bir ailenin Lordluğundan daha önemli, klanın Savaş Şefi’ne daha yakın bir rütbe bu. Rillanonlu varlıklı bir tacirin kızı olan Megan’la evli ve bir gün büyükbaba olacaksın.”</p>

  <p>Eski adamın gücü yerine gelmiş gibiydi; “Bana onun hayatını anlat,” dedi. Pug ile Kamatsu Kasumi’den, yaşamının son bir yılından, yükselişinden, Lyam’ın taç giyme töreninden hemen önce Megan’la tanışmasından ve hızlı flört ve evliliklerinden konuştular. Neredeyse yarım saat konuştular, Pug’ın görevinin aciliyeti o an için unutulmuştu.</p>

  <p>Sözlerini bitirdiklerinde Pug, “Ya Hokanu? Kasumi kardeşini de sordu,” dedi.</p>

  <p>“Küçük oğlum iyi. Kuzey sınırında Thün akıncılarına karşı devriye geziyor."</p>

  <p>“O halde Shinzawailer iki dünyada da yüceliğe yükselmiş,” dedi Pug. “Tsurani ailelerinin arasında bu iddiada bulunabilecek sadece Shinzawailerdir.”</p>

  <p>Kamatsu, “Bunu düşünmek tuhaf,” dedi. Sesi ciddileşti. “Dönüşünün sebebi nedir, Milamber? Sırf ihtiyar bir adamın kaybını avutmak değildir, eminim ki.”</p>

  <p>Pug yanındakileri takdim etti ve, “Ülkemin karşısında kara bir kudret yükseliyor, Kamatsu. Gücünün yalnızca bir bölümüyle yüz yüze geldik ve doğasını öğrenmeye çalışıyoruz,” dedi.</p>

  <p>Kamatsu, “Bunun buraya dönmenle ne ilgisi var? Dönmek için ne gibi bir sebebin var ki?” dedi.</p>

  <p>“Bir görüde, görücülerimizden biri bu kara varlıkla karşılaştı ve ona kadim tapınak lisanında hitap edildi.” Murmandamus’tan ve moredhelin arkasındaki karanlık güçten bahsetti.</p>

  <p>“Bu nasıl olabilir?”</p>

  <p>“Dönme riskini göze almamın nedeni bu. Meclis’in kütüphanesinde bir yanıt bulmayı ümit ediyorum.”</p>

  <p>Kamatsu başını iki yana salladı. “Çok büyük bir riske atılıyorsun. Yüce Konsey’de, Büyük Oyun için normal olanın ötesinde bir gerginlik var. Bu yeni Savaş Lordu ulusları kontrolü altına almak konusunda amcasından bile saplantılı göründüğünden, büyük bir ayaklanmanın eşiğinde olduğumuzdan şüpheleniyorum.”</p>

  <p>Tsuranilere özgü ince anlamları hemen anlayan Pug, “Savaş Lordu ve İmparator arasında nihai bir bölünmeden mi bahsediyorsun?” dedi.</p>

  <p>İhtiyar adam derin bir iç çekişle evetledi. “İç savaştan korkuyorum. Ichindar Gediksavaşları’nda gösterdiği kararlılıkla ilerlerse, Axantucar rüzgârın önündeki saman parçası gibi uçup gider, zira klanlar ve ailelerin büyük çoğunluğu hâlâ en yüce egemen olarak İmparator’u görüyor ve pek azı bu yeni Savaş Lordu’na güveniyor. Ama İmparator büyük itibar kaybetti. Beş büyük klanı barış masasına oturmaya zorlayıp da ihanete uğramakla kalması, onu manevi yetkesinden yoksun bıraktı. Axantucar herhangi bir muhalefetle karşılaşmadan hareket etmekte özgür. Bu Savaş Lordu’nun iki makamı birleştirmeye çalıştığını sanıyorum. Bu defakine beyaz üzerine altın şerit yetmiyor.”</p>

  <p>“‘Konsey Oyunu’nda her şey mümkündür,’ ” diye alıntı yaptı Pug. “Ama buraya baksana, savaş görüşmelerinde herkes ihanete uğradı.” Kara Macros’un son mesajından bahsederek Kamatsu’ya Düşman’ın ülkeye yaptığı saldırılar hakkındaki kadim öğretileri hatırlattı ve Macros’un gediğin bu korkunç gücü kendisine çekeceği konusundaki korkusundan bahsetti.</p>

  <p>“Bu düzenbazlık, İmparator’un da geri kalanlardan daha aptal olmadığını gösteriyor, ancak yine de hatasını affettirmiyor. Bununla birlikte, böylesi bir öykü ona Yüce Konsey’de biraz daha fazla destek sağlayabilir -desteğin bir anlamı varsa.”</p>

  <p>“Sence Savaş Lordu harekete geçmeye hazır mı?”</p>

  <p>“Artık an meselesi. Meclis’i gözdesi olan büyücülere otonomisini sorgulatarak etkisiz hale getirdi. Yüceler oturmuş kendi kaderlerini münazara ediyorlar. Hochopepa ile kardeşim Fumita halihazırda Büyük Oyun’a müdahale etmeye cesaret edemiyorlar. Siyasi anlamda, Meclis yok gibi bir şey.”</p>

  <p>“O halde kendine Yüce Konsey’de müttefik ara. Onlara şunu söyle: Bir şekilde, iki dünyamız Tsurani kökenli karanlık bir güç tarafından tekrar birbirine bağlandı. Bu güç Krallık’a karşı savaşıyor. İnsan idrakinin ötesinde, belki de tanrıların bizzat kendisine meydan okuyacak kudrete sahip. Sana bunu nereden bildiğimi söyleyemem, ama eminim ki, Krallık düşecek olursa, Midkemia da düşecektir; Midkemia düşerse de, Kelewan şüphesiz onun peşinden düşecektir.”</p>

  <p>Shinzawailerin Lordu, Kanazawai Klanı’nın sabık Savaş Şefi Kamatsu’nun yüzünde bir endişe ifadesi vardı. Usulca, “Bu olabilir mi?” dedi.</p>

  <p>Pug’ın yüz ifadesinden bunun doğruluğuna inandığı anlaşılıyordu. “Ben esir düşebilir ya da öldürülebilirim. Böyle olursa, Yüce Konsey’de bu davayı Cennetin Işığı’na anlatacak müttefiklerim olmalı. Endişe ettiğim kendi yaşamım değil, Kamatsu, iki dünyanın yaşamı. Ben başarısız olursam, Yüceler Hochopepa veya Shimone bu kara güç hakkında edinebilecekleri kadar bilgiyle birlikte benim dünyama dönmeli. Yardım edecek misin?”</p>

  <p>Kamatsu ayağa kalktı. “Elbette. Kasumi’den haber getirmeseydin bile, senin hakkındaki şüphelerimiz doğru olsaydı bile, bu gibi bir uyarının karşısında eski garezleri ancak bir deli sürdürebilirdi. Hiç vakit kaybetmeden nehirden tekneyle Kutsal Şehir’e hareket edeceğim. Sen nerede olacaksın?”</p>

  <p>“Başka birinin yardımını istiyor olacağım. Başarılı olursam, davamı Meclis’in önünde savunacağım. Kimse harekete geçmeden önce dinlemeyi öğrenmeden siyah cüppeye hak kazanamaz. Hayır, karşı karşıya olduğum asıl tehlike, Savaş Lordu’nun eline düşmek. Üç güne kadar benden haber almazsan, bunun olduğunu farzet. Ya ölmüş ya da esir düşmüşümdür. Bu durumda harekete geçmen gerekecek. Bu Murmandamus’a sadece sessizlik yardım eder. Bu konuda başarısız olmaman gerekiyor.”</p>

  <p>“Olmayacağım, Milamber.”</p>

  <p>Bir zamanlar Tsuranuanni Yücelerinin en büyüğü Milamber olarak bilinen Pug ayağa kalkıp eğildi. “Gitmemiz gerekiyor. Soyuna şerefler olsun, Shinzawai Lordu.”</p>

  <p>Kamatsu mevkiinin gerektirdiğinden daha çok eğildi ve, “Soyuna şerefler olsun, Yüce,” dedi.</p>

  <p class="ayrac"><img alt="ayrac" src="../Images/ayrac.png" /></p>

  <p>Güneş yeri döverken seyyar satıcılar gelip geçen müşterilere sesleniyordu. Ontoset’teki pazar yeri cıvıl cıvıldı. Pug ile yol arkadaşları pazar yerinin ruhsatlı dilenciler ve rahiplere ayrılmış olan bölümünde kendilerine bir yer bulmuşlardı. Üç sabahtır meydanın koruyucu duvarının altında kalıyor ve günlerini durup onları dinlemeye razı olanlara vaaz vererek geçiriyorlardı. Meecham ufak kalabalıkların arasından dilenci çanağını tutarak geçiyordu. Kutsal Kentosani Şehri’nin doğusunda -Ontoset’in uzağındaki Yankora şehrinde— sadece bir Hantukama tapınağı olduğundan, şehirde geçirecekleri kısa zaman zarfında diğer bir gezici rahip tarafından keşfedilme tehlikeleri azdı. Mezhep geniş bir bölgeye seyrek olarak yayılmıştı ve hizmet edenlerin pek çoğu mezhebin başka bir rahibini, yıllardır görmemişti.</p>

  <p>Pug sabah vaazını bitirdi ve yaralı bir kızın annesine, çocuğa nasıl bakması konusunda talimat vermekte olan Dominic’in yanına geldi. Kızın kırık bacağı birkaç güne kadar tamamen iyileşmiş olacaktı. Kadının minnettarlıkla ettiği teşekkürler dışında verecek hiçbir şeyi yoktu, ama Dominic’in gülümsemesinden bu kadarının da yeterli olduğu anlaşılıyordu. Meecham da yanlarına gelerek birkaç ufak mücevher ile İmparatorluk’ta para yerine geçen minik metal kırpıntıları gösterdi. “İnsan bu yolla pekala da geçinebilir.”</p>

  <p>Pug, “Senden korktukları için vermişlerdir,” dedi.</p>

  <p>Kalabalıktaki bir kaynaşma hepsinin dönüp, geçen süvari bölüğüne bakmalarına neden oldu. Askerlerin üzerinde Pug’ın ününü duymuş olduğu bir soy olan Hoxaka ailesinin yeşil zırhı vardı. Savaş Partisi’ne üyeydiler. Meecham, “At binmeye alışmışlar, o kesin,” dedi.</p>

  <p>Pug fısıldayarak, “LaMut’taki Tsuraniler gibi,” diye cevap verdi. “Öyle görünüyor ki, bir Tsurani atlara duyduğu korkuyu yendikten sonra, onlara deli olmaya başlıyor. Kasumi’nin öyle olduğunu biliyorum. Ata bir bindikten sonra, onu indirmek neredeyse imkansız olmuştu.” Atlar İmparatorluk’ta yaygınlaşmış ve Tsurani ordusunda, atlı askerler sağlam bir biçimde tesis edilmiş gibi görünüyordu.</p>

  <p>Atlar geçtikten sonra başka bir ses dönmelerine neden oldu; önlerinde siyah cüppe giymiş, kel kafası öğlen güneşinde parlayan, irikıyım bir adam vardı. Dört bir yandaki vatandaşlar eğilerek selam veriyor ve İmparatorluk Yücelerinden birinin mümtaz şahsına kalabalık etmek istemediklerinden uzaklaşıyorlardı. Pug ile yanındakiler de eğilerek selam verdiler.</p>

  <p>Büyücü, “Üçünüz benimle geleceksiniz,” dedi.</p>

  <p>Pug kekelermiş gibi yaptı. “Nasıl isterseniz, Yüce.” Aceleyle peşine düştüler.</p>

  <p>Siyah cüppeli büyücü doğrudan en yakındaki bina olan deri ustasının mağazasına yürüdü. İçeri girdi ve dükkan sahibine, “Bu binaya ihtiyacım var. Bir saat sonra dönebilirsin,” dedi.</p>

  <p>Dükkan sahibi hiç tereddüt etmeden, “Nasıl isterseniz, Yüce,” dedi ve çıraklarına kendisiyle birlikte dışarı çıkmalarını söyledi. Bir dakika sonra, binada Pug ve arkadaşlarından başka kimse kalmamıştı.</p>

  <p>Pug ile Hochopepa kucaklaştılar, sonra tıknaz büyücü, “Milamber, geri dönmekle delilik ettin. Mesajını aldığımda, duyularıma inanamadım. Neden onu desen yoluyla gönderme riskine atıldın ve şehrin göbeğinde bu toplantı niye?” dedi.</p>

  <p>Pug, “Meecham, pencereyi gözle,” dedi. Hochopepa’ya, “Saklanmak için göz önünden iyi bir yer nasıl olabilir? Sık sık desen yoluyla mesaj alırsın ve alelade rahiplerle konuştuğun için seni sorguya çekmek kimin aklına gelir?” dedi. Dönüp, “Bunlar benim yol arkadaşlarım,” dedi ve onları tanıştırdı.</p>

  <p>Hochopepa bir bankı boşaltarak oturdu. “Binlerce sorum var. Dönmeyi nasıl başardın? Savaş Lordu’na hizmet eden büyücüler ana dünyanı yeniden bulmaya çabalıyordu, zira Cennetin Işığı, tanrılar onu korusun, barış konferansındaki ihanetin öcünü almaya kararlı. Ya ilk gediği yok etmeyi nasıl becerdin? Ve de hayatta kalmayı?” Pug’ın soru yağmuru karşısında gülümsediğini görerek bitirdi, “Ama en önemlisi, neden döndün?"</p>

  <p>Pug, “Ana dünyamda Tsurani kökenli karanlık bir güç, kara büyülü, habis bir varlık boşta geziyor. Bilgi arıyorum, çünkü bu varlık Kelewan’dan gelmiş,” dedi. Hochopepa ona soran gözlerle baktı. “Dünyamda pek çok tuhaf şey oluyor ve en yalın açıklaması bu, Hocho. Bu karanlık gücün doğası hakkında bir ipucu bulmayı ümit ediyorum. Bu korku verici bir varlık.” Ve baştan beri olup bitenlerden, ihanetin nedenlerinden, Prens Arutha’ya düzenlenen suikastlerden ve Rogen’in gördüklerine kendi yaptığı yorumdan ayrıntılı olarak bahsetti.</p>

  <p>Hochopepa, “Bu tuhaf, çünkü Kelewan’da böyle bir gücün varlığını bilmiyoruz - en azından, benim duyduğum kadarıyla. Kuruluşumuzun bir avantajı, Siyah Cüppelilerin iki bin yıllık işbirliğinin bu dünyayı bu gibi pek çok tehlikeden kurtarmış olmasıdır. İrfanımızda, iblis lordları ve cadı-krallar, kara kudretlere sahip ruhlar ve habis varlıklar anlatılır, tümü de meclisin birleşik gücü karşısında yenilmiştir,” dedi.</p>

  <p>Meecham pencereden, “Anlaşılan bir tanesini kaçırmışsınız,” dedi.</p>

  <p>Hochopepa halktan birinin kendisiyle konuşması üzerine afallamış göründü, sonra kıs kıs güldü. “Belki öyledir ya da belki başka bir açıklaması vardır. Bilmiyorum. Ama,” dedi Pug’a, “sen her zaman İmparatorluk içinde toplumun iyiliği için çabalayan bir güç oldun ve söylediğin her şeyin doğru olduğuna şüphem yok. Senin vasıtan olarak çalışacak, kütüphaneye güvenli geçiş arayacağım; araştırmalarında da sana yardım edeceğim. Ama şunu anlamalısın ki, iç siyaset yüzünden Meclis’in eli kolu bağlı durumda. Oylamanın hayatta kalman şeklinde gerçekleşeceği kesinlikle mutlak bir şey değil. Geri dönüp lobi yapmam gerekecek. Soruyu açıkça dillendirmem için günler gerekebilir.</p>

  <p>“Ama bunu başarabileceğimi sanıyorum. Kulak ardı edilemeyecek kadar çok soruya neden oluyorsun. Mümkün olduğunca erken bir toplantı düzenleyecek ve davanı ortaya koyar koymaz dönüp seni alacağım. Senin dünyanın başına bela olan şeyin bu dünyadan gelmediği ortaya çıksa bile, uyarını duymamak için deli olmak gerekir. En kötü olasılıkla kütüphaneyi kullanıp buradan ayrılmak için bir söz alırsın; en iyi ihtimalle, belki görevine iade edilirsin. Geçmişteki davranışlarını gerekçelendirmen gerekir.”</p>

  <p>“Bunu yapabilirim ve yapacağım, Hocho.”</p>

  <p>Hochopepa banktan kalkıp eski dostunun önünde durdu. “Belki hâlâ uluslarımız arasında barış olabilir, Milamber. Eski yara bir şekilde iyileştirilebilirse, iki dünya için de faydalı olabilir. Kendi hesabıma ben, kurduğun bu akademiyi ziyaret etmeyi ve geleceği bildiren bu görücüyle ve zihniyle konuşan bu çocukla tanışmayı çok isterim.”</p>

  <p>Pug Hochopepa’yı kapıya doğru geçirmeye başladı, ama gözüne Meecham’ın duruşundaki bir şey ilişti. Fazlasıyla katı ve tuhaftı. Dominic büyücülerin konuşmasını dikkatle dinlemekte olduğundan, toprak erinde herhangi bir değişiklik fark etmemiş gibiydi. Pug Meecham’ı bir saniye inceledikten sonra, “Bir büyü!” diye bağırdı.</p>

  <p>Pug pencereye yaklaştı ve Meecham’a dokundu. Uzun boylu adam hareket edemiyordu. Onun ötesinde Pug binaya doğru koşan adamlar görebiliyordu. Pug daha tepki verip bir koruma büyüsü okuyamadan kapı gök gürültüsü gibi bir sesle içeri doğru patlayarak içerideki herkesi yere yıkıp bir an sersemletti.</p>

  <p>Başı dönen Pug ayağa kalkmaya çalıştı, ama kulakları sesten çınlıyordu ve görüşü bulanıktı. Sendeleyerek ayağa kalktığında, kapıdan içeri bir nesne fırlatıldı. Bu yumruk büyüklüğünde, topu andıran bir şeydi. Pug bir kez daha odaya bir koruma büyüsü yapmaya çalıştı, ama küreden kör edici bir turuncu ışık çıkıyordu. Pug’ın gözleri yanıyordu ve onları kapatarak büyünün düzenini bozdu. Tekrar başladı, ama nesne her nasılsa gücünü emiyormuş gibi gelen tiz bir vınlama sesi yayıyordu. Birinin yere çarptığını duydu ve bunun ayağa kalkmaya çalışıp başaramayan Hochopepa veya Dominic mi, yoksa olduğu yerde devrilen Meecham mı olduğunu anlayamadı. Pug kürenin büyüsüne karşı hatırı sayılır gücünün tamamıyla savaştı, ama dengesi bozuk ve kafası karışıktı. Nesneden uzaklaşmaya çalışarak kapıya doğru sendeledi, zira zayıflatıcı etkisinden kurtulabilirse, arkadaşlarını kolaylıkla kurtarabilirdi. Ama nesnenin kendi büyüsü fazlasıyla hızlı ve güçlüydü. Dükkanın eşiğinde bir kez daha yıkıldı. Dizlerinin üzerine çökerek kürenin veya patlamanın neden olduğu çift görüşünü düzeltmek için gözlerini kırpıştırdı. Pazar yerinin öte yanından binaya yaklaşan adamları seçebiliyordu. Savaş Lordu’nun İmparatorluk Beyazı zırhlarını giymişlerdi, onun şahsi şeref muhafızlarıydılar. Karanlığa doğru çekilen Pug başlarını çeken kişinin siyah cüppe giydiğini görebiliyordu. Pug büyücünün sesini, kulaklarındaki çınlamanın ötesinden, uzaklardan gelirmiş gibi duydu; “Bağlayın onları,” diyordu.</p>

  <p class="ayrac"><img alt="ayrac" src="../Images/ayrac.png" /></p>
</body>
</html>
