<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/era.css" rel="stylesheet" type="text/css" />
</head>

<body>
  <p class="bolum_no">-6-</p>

  <p class="baslik">RESEPSİYON</p>

  <p>&nbsp;</p>

  <p>Jimmy yakasını çekiştirdi.</p>

  <p>Saray Teşrifatçı Ustası Biran deLacy asasını kabul salonunun zeminine vurdu ve çocuk gözlerini hemen açtı. Yaşları on dört ile on sekiz arasında değişen, Arutha’nın maiyetindeki toprak beylerine Anita ile Arutha’nın yaklaşan düğününde yerine getirecekleri görevler hakkında talimatlar verilmekteydi. Ağır konuşan, tertemiz giysiler içindeki bir adam olan ihtiyar Usta, “Toprak Beyi James, kımıldamadan duramıyorsanız, sizin için faaliyet içeren bir görev bulmamız gerekecek; mesela sarayla konak yerleri arasında ulaklık yapmak nasıl olur?” dedi. Neredeyse duyulamaz bir inilti geldi; zira ziyarete gelen asiller birbirlerine sürekli önemsiz notlar gönderip duruyorlardı ve pek çoklarının kalacağı konak yerleri ise, asıl sarayın üç çeyrek mil uzağındaydı. Bu gibi bir görev günde on saat ara vermeden koşturmak anlamına geliyordu. Usta deLacy inlemenin mimarına dönerek, “Toprak Beyi Paul, belki siz de Toprak Beyi James’e katılmak istersiniz,” dedi.</p>

  <p>Herhangi bir yanıt almayınca, sözlerine devam etti. “Pekala. Akrabalarının onlara katılmasını bekleyenlerin bu gibi görevleri hepinizin sırayla üstleneceğini bilmesi gerekmektedir.” Bu duyuruyla birlikte çocukların tümü inlediler, küfrettiler ve yerlerinde kıpırdandılar. Asa bir kez daha tahta zemine çarparak yüksek bir ses çıkardı. “Daha dük, kont ya da baron olmadınız! Bir iki gün çalışmak sizi öldürmez. Sarayda hizmetkarların, kapıcıların ve komilerin her isteğiyle ilgilenemeyeceği kadar çok kişi olacak.”</p>

  <p>Yeni çocuklardan başka bir tanesi, Karanın Sonu Baronu’nun en genç oğlu Toprak Beyi Locklear, “Efendim, hangilerimiz düğünde bulunacak?” dedi.</p>

  <p>“Zamanı gelince, evlat, zamanı gelince. Hepiniz konukları büyük salondaki ve şölen salonundaki yerlerine götüreceksiniz. Tören sırasında büyük salonun arka tarafında saygılı bir biçimde bekleyecek ve bu yüzden hepiniz düğünü göreceksiniz.”</p>

  <p>Bir içoğlanı odaya daldı ve Usta’ya bir not verdikten sonra yanıtını beklemeden koşarak uzaklaştı. Usta deLacy notu okuduktan sonra, “Kral onuruna verilecek davete hazırlanmam gerekiyor. Hepiniz bugün nerede olmanız gerektiğini biliyorsunuz. Kral ile Majesteleri bu öğleden sonra konsey salonuna kapandığında burada bir kez daha buluşacağız. Ve geç kalan herkes dıştaki konak yerlerine fazladan bir gün mesaj taşıyacak.” Yürüyerek uzaklaşırken, “Yapacak o kadar iş, o kadar az zaman var ki,” diye mırıldandığı duyulabiliyordu.</p>

  <p>Çocuklar uzaklaşmaya başladılar, ama Jimmy gitmeye hazırlanırken arkasından biri, “Hey, yeni çocuk!” diye bağırdı.</p>

  <p>Jimmy yanında bulunan iki kişiyle birlikte döndü, ama konuşanın gözleri Jimmy’ye dikilmişti. Jimmy yaklaşmakta olan durumu iyi bildiğinden bekledi. Toprak beyleri arasındaki konumu belirlenmek üzereydi.</p>

  <p>Jimmy hareket etmeyince, kendisi de durmuş olan Locklear kendi kendisini işaret etti ve konuşana doğru tereddütlü bir adım attı. Uzun boylu, toy kemikli, on altı ya da on yedi yaşlarında bir delikanlı olan konuşmacı, çıkıştı; “Sen değil, çocuk. Şu herifi kastettim.” Jimmy’yi işaret etti.</p>

  <p>Konuşmacının üzerindeki üniforma hane toprak beyleriyle aynı kahverengi ve yeşil renkte olmasına rağmen, çocukların çoğundan daha iyi kesimliydi; kendi giysilerini kendisi diktirecek kadar varlıklı olduğu belliydi. Kemerinde kabzası mücevherlerle işlenmiş bir hançer vardı ve çizmeleri öyle bir parlıyordu ki, cilalı madenden yapılmışlardı sanki. Saçı saman rengiydi ve düzgün kesimliydi. Çocuğun ortamın daimi zorbası olacağını anlayan Jimmy gözlerini göklere doğru devirip içini çekti. Üniforması üzerine oturmuyordu, çizmeleri vuruyordu ve iyileşmekte olan yan tarafı sürekli kaşınıyordu. Zaten ters bir günündeydi. En iyisi bu işi çabucak bitirmek, diye düşündü.</p>

  <p>Jimmy adı Jerome olan diğer çocuğa doğru yavaşça yürüdü. Jerome’un babasının Krondor sahilinin yukarısındaki bir kasaba olan Ludland’in Toprak Beyi olduğunu biliyordu; bu pek önemli bir unvan olmasa da, elinde tutan kişiye servet sağlıyordu. Jimmy önüne geldiğinde, “Evet?” dedi.</p>

  <p>Jerome dudak bükerek, “Seni pek sevmiyorum, arkadaş,” dedi.</p>

  <p>Jimmy yavaşça gülümsedi, sonra aniden yumruğunu Jerome’un karnına gömdü. Daha uzun boylu olan çocuk iki büklüm olup yere yıkıldı. Bir an kadar kıvrandıktan sonra bir homurtuyla ayağa kalktı. “Eh...” diye söze başladı, ama elinde bir hançerle önünde dikilen Jimmy’yi görünce durdu. Jerome kendi hançerini almak için kemerine uzandı ve orada hiçbir şey bulamadı. Aşağıya baktı, sonra da çılgınca etrafına bakındı.</p>

  <p>“Galiba aradığın şey bu,” dedi Jimmy neşeyle, hançeri mücevherli kabzasını gösterecek şekilde tutarak. Jerome’un gözleri irileşti. Jimmy hançeri bileğinin hızlı bir hareketiyle fırlattı ve bıçak Jerome’un çizmelerinin arasında yere saplanarak titremeye başladı. “Adım da ‘arkadaş’ değil.. Toprak Beyi James, Prens Arutha’nın Toprak Beyi.”</p>

  <p>Jimmy hızla salondan çıktı. Birkaç metre sonra Locklear adındaki çocuk ona yetişip yanında yürümeye başladı. “Bu yaptığın olağanüstü bir şeydi, Toprak Beyi James,” dedi yeni çocukların diğeri. “Jerome yeni çocukların ’hepsine eziyet ediyordu.”</p>

  <p>Hiç de bunu kaldıracak bir ruh halinde olmayan Jimmy durdu. “Çünkü bunu yapmasına izin verdiniz, çocuk,” dedi. Locklear geri adım attı ve özür kabilinden bir yanıt geveledi. Jimmy elini havaya kaldırdı. “Biraz bekle. Sana ters davranmak istemedim. Kafam meşgul. Bak, adın Locklear’dı, değil mi?”</p>

  <p>“Arkadaşlarım bana Lock, der.”</p>

  <p>Jimmy çocuğu inceledi. Ufak tefek bir delikanlıydı; zamanla olacağı erkekten çok bir zamanlar olduğu bebeği andırıyordu hâlâ. İri gözleri maviydi ve bronz renkli bir teni, altın renkli tutamların içinden yol yol geçtiği kumral saçları vardı. Jimmy daha birkaç hafta öncesine kadar çocuğun babasının taşradaki kalesinin yakınlarındaki kumsalda halktan çocuklarla birlikte oyun oynamakta olduğunu biliyordu. “Locky,” dedi Jimmy, “o ahmak canınızı sıkmaya başladığında, kasığına bir tekme sallayın. Bu aklını çabucak başına getirir. Bak, şimdi konuşamam. Gidip Kral’la tanışmam gerekiyor.” Jimmy hızla uzaklaşarak salonda hayrete düşmüş bir çocuk bıraktı.</p>

  <p class="ayrac"><img alt="ayrac" src="../Images/ayrac.png" /></p>

  <p>Jimmy kıpır kıpırdı, yeni tuniğinin sıkan yakasından nefret ediyordu. Jerome bir işe yaradıysa, o da ona kötü terziliğe katlanmak zorunda olmadığını göstermekti. Bulabildiği ilk fırsatta saraydan birkaç saatliğine sıvışacak ve şehrin muhtelif yerlerindeki üç zulasına uğrayacaktı. Orada kendisine bir düzine yeni tunik diktirtecek kadar altını vardı. Bu soylu olma meselesinin aklına hayaline bile gelmeyen dezavantajları vardı.</p>

  <p>“Senin neyin var, çocuk?”</p>

  <p>Jimmy başını kaldırıp bakınca ak saçlı, uzun boylu bir adamın kısılmış gözleriyle karşılaştı. Adam Jimmy’yi deneyimli gözlerle süzdü ve Jimmy onun Arutha’nın Crydee’deki eski dostlarından biri, Kılıçustası Fannon olduğunu fark etti. Geçen gece akşam gelgitinde gemiyle gelmişti. “Şu berbat yakalık, Kılıçustası. Bu yeni çizmeler de ayağımı vuruyor.”</p>

  <p>Fannon başıyla doğruladı. “Eh, façayı düzgün tutmak lazım, rahat olsun olmasın. Şimdi, Prens geliyor.”</p>

  <p>Arutha sarayın büyük kapılarından çıkarak Kral’ı karşılamak üzere toplanmış kalabalığın ortasında durdu. Geçit töreninin yapıldığı alana geniş basamaklarla iniliyordu. Alanın ötesinde, geniş demir kapıların ardında, büyük şehir meydanı seyyar satıcı tezgahlarından temizlenmişti. Krondorlu askerler şehirden geçip saraya varan yolun iki yanında uzun hatlar oluşturmuşlardı ve arkalarında Krallarını gözucuyla da olsa görmek için hevesli yurttaşlar vardı. Lyam’ın maiyetinin şehre yaklaştığı haberi daha bir saat önce gelmişti, ama vatandaşlar daha güneş doğmadan toplanmaya başlamıştı.</p>

  <p>Çılgınca tezahüratlar Kral’ın yaklaştığını haber verdi ve iri, kestane renkli bir savaş atının sırtında ilk görünen Lyam oldu; Gardan şehir kumandanı sıfatıyla yanında at sürüyordu. Arkalarında Martin ile Doğu Krallığı’ndan gelen soylular, Lyam’ın Kraliyet Hane Muhafızlarından bir birlik ve iki süslü binek arabası geliyordu. Onları da Arutha’nın mızraklı askerleri izliyor, sütunun sonunu ise yük katarı çekiyordu.</p>

  <p>Lyam basamakların önünde atının dizginlerini çekerken merasim boruları duyuldu. Arutha kardeşini karşılamak için merdivenlerden aceleyle inerken seyisler Lyam’ın atını almaya koştular. Gelenekler Krondor Prensi’nin yalnızca Kral’a ast, dolayısıyla da Krallık’taki en az hürmetkar soylu olmasını gerektirse de, iki kardeş birbirlerine sarılırken protokolün papucu dama atıldı. Lyam’ın ardından atından ilk inen Martin oldu ve bir anda üçü yekvücut oldular.</p>

  <p>İki binek arabası merdivenlere yanaşırken Jimmy Lyam’ın yol arkadaşlarını tanıştırmasını izledi. İlk arabanın kapıları açıldı ve Jimmy görmek için kafasını uzattı. Fevkalade güzel bir genç kadın arabadan indi ve Jimmy takdirini sessizce başını sallayarak belirtti. Arutha’yı selamlayışına bakarak Jimmy bunun Prenses Carline olduğunu çıkardı. Jimmy Laurie’nin durduğu yere hızlı bir bakış attı ve ozanın yüzünde bariz bir taparcasına sevgiyle beklediğini gördü. Jimmy kendi kendisine kafa salladı: Evet, o Carline’di. Onun arkasından Jimmy’nin Rillanon Dükü Lord Caldric olduğunu tahmin ettiği, ihtiyar bir soylu geliyordu.</p>

  <p>İkinci binek arabasının da kapısı açıldı ve yaşı ilerlemiş bir kadın indi. Onun hemen arkasından tanıdık bir suret geliyordu ve Jimmy gülümsedi. Prenses Anita’yı görünce hafif kızardığını hissetti, zira bir zamanlar kıza fena halde kapılmıştı. Yaşça büyük olan kadın annesi Prenses Alicia olacaktı. Arutha onları selamlarken Jimmy Anita ve Arutha ile hep birlikte saklandıkları zamanı hatırladı ve sıkılganlık göstermeden gülümsedi.</p>

  <p>“Sana ne oldu, Toprak Beyi?”</p>

  <p>Jimmy bir kez daha başını kaldırıp Kılıçustası Fannon’u gördü. Heyecanını gizleyerek, “Çizmeler, efendim,” dedi.</p>

  <p>Fannon, “Onu anladık, evlat, ama biraz rahatsızlığa katlanmayı öğrenmen gerek. Öğretmenlerine saygısızlık etmek istemem, ama bir toprak beyi için pek iyi hazırlanmış sayılmazsın,” dedi.</p>

  <p>Jimmy gözlerini bir kez daha Anita’ya dikerek başıyla doğruladı. “Bu meslekte yeniyim, efendim. Geçen ay hırsızdım.”</p>

  <p>Fannon’un ağzı açık kaldı. Bir an sonra Jimmy onun kaburgalarına hafifçe dirsek atıp, “Kral geliyor,” demekten büyük bir keyif aldı.</p>

  <p>Fannon’un bakışları hemen önüne çevrildi; yılların askeri eğitimi dikkatini dağıtan tüm diğer etmenlerin üstesinden gelmişti. İlk yaklaşan yanında Arutha ile Lyam oldu. Martin, Carline ve diğerleri, rütbelerinin gerektirdiği sırayla onları izliyordu. Brian deLacy Arutha’nın maiyetinin üyelerini Kral’a takdim ediyordu ve Lyam birkaç kez protokolü hiçe sayarak birileriyle şiddetle el sıkıştı, hatta takdim edilenlerden birkaçını kucakladı. Batılı lordların çoğu Gediksavaşları’nda Lyam ile birlikte babasının komutası altında askerlik hizmetinde bulunan adamlardı ve onları taç giyme töreninden beri görmemişti. Lyam elini omzuna koyup, “İyi iş başardın, Volney. Batı Krallığı’nı geçen yıl iyi idare ettin,” deyince Kont Volney mahçup olmuş göründü. Bu teklifsiz davranışlar soylulardan birkaçını üzmüştü, ama kalabalık bunlara bayıldı ve Lyam’ın Kral değil de eski dostlarını selamlayan bir adam gibi davrandığı her defada çılgınca tezahürat ettiler.</p>

  <p>Kral Fannon’un yanına gelince eğilmeye davranan ihtiyar askeri omzundan yakaladı. “Yo,” dedi Lyam yalnızca Fannon, Jimmy ve Arutha’nın duyabileceği kadar alçak bir sesle, “sen böyle yapma, eski öğretmenim.” Lyam Crydee Kılıçustası’nı sıkı sıkı kucakladı ve yüksek bir kahkahayla, “Eh, Fannon Usta, evim nasıl? Crydee ne durumda?” dedi.</p>

  <p>“Eh, Majesteleri, oldukça iyi durumda.” Jimmy ihtiyar adamın gözlerinde hafif bir ıslaklık fark etti.</p>

  <p>Sonra Arutha, “Bu genç teres maiyetimin en yeni üyesi, Majesteleri. Krondor Toprak Beyi James’i takdim edebilir miyim?” diyordu. Arutha kendi makamına el koyarken Usta deLacy havalara baktı.</p>

  <p>Jimmy kendisine öğretildiği gibi eğilerek selam verdi. Lyam çocuğu geniş bir gülümsemeyle ödüllendirdi. “Namını duymuştum, Eliuzun Jimmy,” dedi bir adım gerileyerek. “Her şeyimin üzerimde olduğunu kontrol etsem iyi olacak.” Jimmy kıpkırmızı kesilirken Lyam abartılı üstünü başını yoklama hareketleri yaptı. Jimmy tam utanmanın doruğuna ulaşmıştı ki, Lyam’ın ondan yana bir bakış atıp göz kırptığını gördü. Jimmy de diğerleriyle birlikte güldü.</p>

  <p>Sonra güldü ve kendisini gördüğü en mavi gözlere bakarken buldu ve yumuşak bir kadın sesi, “Sen Lyam’a bakma, Jimmy. İnsanlara takılmayı oldum olası sever,” dedi. Kral’ın şakasından sonra gafil avlanan Jimmy kekelemeye başladı, sonra beceriksizce eğildi.</p>

  <p>Martin, “Seni tekrar gördüğüme sevindim, Jimmy,” dedi ve çocuğun elini kavradı. “Sık sık kulağını çınlattık ve durumunun iyi olup olmadığını merak ettik.”</p>

  <p>Çocuğu kız kardeşine takdim etti. Prenses Carline Jimmy’ye başını salladı ve, “Ağabeylerim ile Prenses Anita senden sitayişle bahsettiler. Nihayet seninle tanıştığıma sevindim,” dedi. Sonra uzaklaştılar. Bu sözler karşısında mahcup olan Jimmy onun arkasından bakakaldı. Arkasından biri, “Bir yıldır benim üzerimde bu etkiyi yapıyor,” dedi ve Jimmy arkasını dönerek sarayın girişine doğru yaklaşırken kraliyet kafilesinin yanında yürümek için acele eden Laurie’yi gördü. Jimmy’nin Carline ve Martin’in sözleri karşısındaki şaşkınlığını çocuğun Prenses’in güzelliği karşısında yıldırım çarpmışa döndüğüne yoran ozan kalabalığa doğru seğirtirken çocuğa alnına dokunarak selam verdi.</p>

  <p>Jimmy dikkatini yeniden yanından geçen soylulara verdi ve yüzünde geniş bir gülümseme belirdi. “Merhaba, Jimmy,” dedi tam önünde duran Anita.</p>

  <p>Jimmy eğilerek selam verdi. “Merhaba, Prensesim.”</p>

  <p>Anita Jimmy’nin gülümsemesine aynen karşılık verdi ve, “Anne, lordum Caldric, size eski bir dostum olan Jimmy’yi takdim edeyim,” dedi. Çocuğun tuniği gözüne takıldı. “Gördüğüm kadarıyla artık bir toprak beyi olmuş.”</p>

  <p>Jimmy Prenses Alicia ile Rillanon Dükü’nün karşısında bir kez daha eğildi. Anita’nın annesi elini verdi ve Jimmy onu beceriksizce tuttu. “Sana teşekkür etmek istiyordum, genç Jimmy, kızıma nasıl yardım ettiğini duydum,” dedi Alicia.</p>

  <p>Jimmy gözlerin üzerine dikildiğini hissedip kızardı. İçinde kısa yaşamının büyük bir bölümünde yardımını gördüğü palavracılıktan eser bulamıyordu. Anita, “Daha sonra görüşürüz,” derken tek yapabildiği orada sıkılganlıkla durmaktı. Anita, annesi ve Caldric öne doğru ilerlediler. Jimmy sessiz bir hayret içinde kalakaldı.</p>

  <p>Krallık’ın diğer soyluları büyük salona doğru geçerken başka herhangi bir tanıştırma olmadı. Kısa bir törenin ardından, Lyam kalacağı yere götürülmek üzereydi.</p>

  <p>Derken birdenbire meydanda davul sesleri ve bağırışlar koparken insanlar saraya açılan ana caddelerin birini işaret ettiler. Kraliyet kafilesi durup bekledi, derken Lyam ile Arutha tekrar merdivene yürürken geçit resminin düzeni bozuldu ve soyluların geri kalanı etrafta koşuşturmaya başladılar. Kral ile Prens Jimmy ve Fannon’un durduğu yere yaklaştılar ve görüş alanlarına, her biri başının ve omuzlarının üzerinde leopar derisi giymiş bir düzine atlı asker girdi. Bu vahşi görünümlü adamlar eyerlerinin iki tarafına monte edilmiş davullarını çalarken kara derileri terle parlıyordu. Onların arkasından bir düzine leopar derisine bürünmüş, her biri omzunun üzerinden bükülen geniş, pirinç bir trampet çalan süvari geliyordu. Hem davulcular, hem de trampetçiler atlarını iki sıra haline getirdiler ve piyadelerden oluşan bir geçit resminin görüntüye girmesine izin verdiler. Askerlerden her biri sivri uçlu bir miğfer, örme zırh ve göğüs zırhı giymişti. Süvari pantolonlarını dizlerine kadar çıkan siyah çizmelerinin içine sokmuşlardı ve her biri üzerinde madeni bir kabartma süs olan yuvarlak bir kalkan ile kemerinde uzun bir eğri kılıç taşıyordu. Jimmy’nin arkasındaki biri, “Köpek askerler,” dedi.</p>

  <p>Jimmy Fannon’a, “Onlara neden böyle deniyor, Kılıçustası?” dedi.</p>

  <p>“Çünkü Kesh’in kadim zamanlarında köpek muamelesi görüyor, birilerinin üzerine salınmalarının zamanı gelene dek halkın geri kalanından ayrı tutuluyorlardı. Şimdilerde böyle denmesinin nedeni, onlara fırsat verirsen üzerine köpek sürüsü gibi üşüşecek olmaları. Onlar hoyrat tiplerdir, evlat, ama daha önce boylarının ölçüsünü almadık değil.”</p>

  <p>Köpek askerler yürüyerek yerlerini aldılar ve diğerlerinin geçmesi için yol açtılar. Eğri kılıçlarını çektiler ve ilk şekil görüntüye girerken selam durdular. Bu, Kral’dan daha uzun boylu ve daha geniş omuzlu, dev bir adamdı ve yayan geliyordu. Abanoz teni parlak gün ışığını yansıtıyordu, zira belinden yukarıda yalnızca metal çivili bir yelek giymişti. Askerler gibi onun da üzerinde tuhaf pantolon ve çizmeler vardı, ama belinde bir eğik kılıcın yarı boyunda olan bir kılıç vardı. Başı açıktı ve kalkan yerine süslü bir makam asası taşıyordu. Arkasından Jal-Pur’un çöl ahalisinin ufak, hızlı atlarına binmiş dört kişi geliyordu. Krondor’da ancak nadiren görülen, çöl adamlarına özgü giysiler giymiştiler -çivit rengi ipekten, dizlerine kadar inen önü iliklenmemiş kaftanlar, içinden görünen beyaz tunik ve pantolonlar, at binenlerin giydiği baldırlara kadar çıkan çizmeler ve yalnızca gözleri görülecek şekilde sarılmış mavi bezden baş örtüleri. Her biri belindeki kemerde, kabzası ve kını fildişinden olağanüstü bir güzellikte oyulmuş, hatırı sayılır uzunlukta bir tören hançeri taşıyordu. İriyarı, esmer adam basamakları çıkarken Jimmy adamın sesini duydu: “...dağlar titrer önünde. Yıldızlar bile yerlerinde durur ve güneş yükselmek için izin diler ondan. O İmparatorluk’un kudretidir ve burun deliklerinde eser dört rüzgar. O Güneş Vadisi Ejderi, Sükunet Doruklarının Kartalı, Jal-Pur’un Aslanı...” Konuşmacı Kral’ın arkasında Jimmy’yle birlikte durduğu yere yaklaştı ve dört adam atlarından inip peşinden merdiveni çıkarken yana çekildi. Adamlardan biri diğerlerinin önünden gidiyordu ve dev adamın söylevinin konusu olduğu belliydi.</p>

  <p>Jimmy Fannon’a soran bakışlarla baktı ve Kılıçustası, “Kesh saray adabı,” dedi.</p>

  <p>Lyam ani bir öksürük krizine kapılıp ağzını elinin arkasına gizleyerek başını Jimmy’ye doğru çevirdi ve çocuk Kral’ın Fannon’un yorumuna kahkahalarla güldüğünü gördü. Kendini toplayan Lyam Kesh Saray Teşrifatçısı takdimini bitirirken bakışlarını öne doğru çevirdi. “...O halkı için bir vaha gibidir.” Kral’a döndü ve eğilerek selam verdi. “Soylu Majesteleri, Beni Şerin Beyi, Jal-Pur Efendisi ve İmparatorluk Prensi, Yüce Kesh’in Adalar Krallığı Elçisi, Ekselansları Abdurrahman Memo Hazara Han’ı takdim etmekten büyük onur duyarım,” dedi.</p>

  <p>Yüksek düzeyli dört memur Kesh usulünde eğilerek selam verdiler; Elçi’nin arkasındaki üçü dizlerinin üzerine çökerek alınlarını bir an yere değdirdiler. Elçi sağ elini kalbinin üzerine koydu ve sol elini dışarı ve geriye uzatarak belinden öne eğildi. Hepsi doğruldular, sonra işaret parmaklarını yüreklerinin, dudaklarının ve alınlarının üzerine kısaca dokundurarak cömert bir yüreğe, doğru söyleyen bir dile ve hilekarlık barındırmayan bir zihne sahip olduklarını ifade eden bir jestte bulundular.</p>

  <p>Lyam, “Jal-Pur Efendisi’ne sarayımıza hoşgeldin, diyoruz,” dedi.</p>

  <p>Elçi yüzündeki örtüyü kaldırarak ağzı bir yarım gülümsemeyle bükülmüş, yaşlı, sıska ve sakallı çehresini ortaya çıkardı. “Soylu Ekselansları, İmparatoriçe Hazretleri, namı kutsansın, kardeşi olan Adalar’a selamlarını gönderiyor.” Sesini alçaltarak, ekledi. “Ben daha az resmi bir giriş yapmayı yeğlerdim, Majesteleri, ama...” Başını Kesh Saray Teşrifatçısı’na doğru hafifçe eğip bu konularda hiç söz sahibi olmadığını belirterek omuzlarını silkti. “Adam despotun biri.”</p>

  <p>Lyam sırıttı. “Yüce Kesh’e sıcak selamlar ediyoruz. Her daim mamur olsun ve ihsanı artsın.”</p>

  <p>Elçi başını eğerek teşekkür etti. “Majesteleri’nin gönlü olursa, yoldaşlarımı takdim edebilir miyim?” Lyam başıyla hafifçe evetledi ve Keshli en soldaki adamı gösterdi. “Bu değerli kişi, baş yardımcım ve danışmanım, Beni Tular Şerifi, Kemal Mişva Davut-Han Efendi. Bunlar da oğullarım, Beni Şerin Şerifleri ve aynı zamanda şahsi korumalarım, Shandon ile Jehansuz.”</p>

  <p>“Bize katılabildiğinize memnun olduk, lordlarım,” dedi Lyam.</p>

  <p>Usta deLacy sağa sola koşuşturan soylulara bir çekidüzen vermeye çalışırken, pazar meydanına çıkan farklı bir sokakta bir kargaşa daha patlak verdi. Kral ile Prens başlarını Usta’dan aldılar ve deLacy’nin eli havaya kalktı. İhtiyar adam, “Şimdi ne var?” dedi yüksek sesle, sonra da neredeyse kaybettiği dengesini çabucak yeniden kazandı.</p>

  <p>Keshlilerinkinden bile gürültülü bir davul sesi duyulurken parlak giyimli şekiller görüş alanına girdiler. Gösterişli bir şekilde yürüyen atlar, yeşiller içindeki askerler geçidinin başını çekiyordu. Ama askerlerin her birinin kolunda, üzerinde tuhaf armalar çizilmiş, cırtlak maviden bir kalkan vardı. Yüksek sesli borazanlar, kulağa yabancı gelen, ama temposuna kayıtsız kalınamayan politonal bir melodi çalıyordu. Çok geçmeden meydanın kıyısındaki pek çok Krondor vatandaşı tempoya ellerini çırparak ya da doğaçlama dans ederek ayak uydurmuştu.</p>

  <p>Binicilerin ilki sarayın önüne geldi ve sancağı rüzgarda dalgalandı. Arutha güldü ve Lyam’ın omzuna bir şaplak attı. “Bu Yabonlu Vandros ve Kasumi’nin LaMut’tan gelen Tsurani garnizonu.” Derken uygun adım yürüyen piyadeler görüntüye girdi ve yüksek sesle şarkı söyledikleri duyuldu.</p>

  <p>Tsuranili LaMut garnizonu Keshlilerin önüne gelince durdular. Martin, “Birbirlerini erkek kediler gibi süzmelerine baksana. Kalıbımı basarım iki taraf da diğerini sınamak için bir fırsatın üzerine atlayacaktır,” diye gözlem yaptı.</p>

  <p>Bu ihtimali komik bulmadığı bariz olan Arutha, “Benim şehrimde olmaz,” dedi.</p>

  <p>Lyam güldü. “Eh, görülecek bir manzara olurdu. Hey! Vandros!”</p>

  <p>Yabon Dükü atıyla yaklaşıp yere indi. Merdivenden aceleyle çıkıp eğildi. “Geç kaldığım için affınızı diliyorum, Majesteleri. Yolda münasebetsiz bir durumla karşılaştık. Zun’un güneyine doğru giden bir goblin çetesine tesadüf ettik de.”</p>

  <p>“Sayıları kaçtı?” diye sordu Lyam.</p>

  <p>“Taş çatlasa iki yüz.”</p>

  <p>Arutha, “Münasebetsiz durum, diyor. Vandros, Tsuranilerin arasında fazla kalmışsın,” dedi.</p>

  <p>Lyam güldü. “Kont Kasumi nerede?”</p>

  <p>“Şimdi geliyor, Majesteleri.” O konuşurken meydana binek arabalarının girdiği görüldü.</p>

  <p>Arutha Yabon Dükü’nü kenara çekti ve, “Adamlarına şehir garnizonuyla birlikte konaklamalarını söyle, Vandros. Yakında olmalarını istiyorum. Onları yerlerine yerleştirdiğinde daireme gel, Brucal ve Kasumi’yi de yanında getir,” dedi.</p>

  <p>Vandros sesindeki ciddiyeti fark ederek, “Adamlar yerlerine yerleştirilir yerleştirilmez gelirim, Majesteleri,” dedi.</p>

  <p>Yabon’dan gelen binek arabaları merdivenlerin önünde durdu ve Lord Brucal, Düşes Felinah, Kontes Megan ve nedimeleri indiler. Gediksavaşları sırasında Tsurani ordusunun Kuvvet Lideri olan Kont Kasumi atından indi ve basamaktan çabucak çıktı. Lyam ile Arutha’nın önünde eğildi. Vandros çabucak kafilesini takdim etti ve Lyam, “Şu korsan Queg Kralı bin denizatının çektiği bir savaş kadırgasıyla gelmediği sürece, dinlenmeye çekileceğiz,” dedi. Bir kahkaha atarak, Kral’ın geçit resmini düzene sokmak için boş yere uğraşan, neredeyse çılgına dönmüş Saray Teşrifatçı Ustası deLacy’nin yanından geçti.</p>

  <p>Jimmy geride kaldı, zira zaman zaman Keshli tacirler görmüş de olsa, hayatında hiçbir köpek asker ya da Tsurani görmemişti. Bütün o pişkin tavırlarının altında, şehir ile şehir yaşamının dışındaki konularda hâlâ on dört yaşında bir çocuktu.</p>

  <p>Kasumi’nin yarbayı adamlarının konaklama yerlerine yerleştirilmesi konusunda emirler veriyor, Kesh yüzbaşısı da aynını yapıyordu. Jimmy basamaklarda sessizce oturuyor, çizmelerini esnetmek için başparmaklarını oynatıyordu. Birkaç dakika-renkli Keshlilere baktı, sonra meydandan ayrılmak üzere bir araya toplanan Tsuranileri izledi. İki taraf da kesinlikle renkliydi ve Jimmy’nin fikrine göre, ikisi de aynı ölçüde vahşiydi.</p>

  <p>Jimmy ayrılmak üzereydi ki, Keshlilerin arkasındaki acayip bir şey gözüne ilişti. Ne olduğuna karar vermeye çalıştı, ama başaramadı. Tuhaf bir dürtüye kapılarak basamaklardan inip hâlâ içtima dinlenmesinde olan Keshlilerin yanına indi. Derken olağanın dışında bir şeyler döndüğünü hissetmesine neden olan şeyi gördü. Keshlilerin arkasındaki kalabalığa karışan adam, Jimmy’nin öldü sandığı biriydi. Jimmy tüm varlığıyla sarsılmış, kıpırdayamaz haldeydi, zira insanların arasına karıştığını gördüğü kişi Gülen Jack’ti.</p>

  <p class="ayrac"><img alt="ayrac" src="../Images/ayrac.png" /></p>

  <p>Arutha odada volta atıyordu. Konsey masasının çevresinde Laurie, Brucal, Vandros ve Kasumi oturmaktaydı. Arutha Geceşahinleri’ne yapılan saldırıyı anlatmayı bitirmişti. Elinde bir mektup tutuyordu. “Bu, soruma cevaben Yüksekşato Baronu’ndan gelmiş. Bölgesinin kuzeyinde olağandışı etkinlikler olduğunu rapor ediyor.” Arutha kağıdı yere bıraktı. “Görülme olaylarını, yerlerini ve geri kalanını da veriyor."</p>

  <p>“Majesteleri,” dedi Vandros, “bizim bölgemizde de bazı hareketler oldu, ama büyük ölçekli herhangi bir şey yoktu. Yabon’da Kara Kardeşler ve goblinlerin kurnaz olanları elf ormanlarının kuzey sınırlarını geçtikten sonra batıya dönerek garnizonlardan uzak durabiliyor. Göğün Gölü’nün batısından dolanarak keşif kollarımıza yakalanmamayı başarıyorlar. O bölgeye az sayıda birlik gönderiyoruz. Taş Dağı’ndaki elfler ve cüceler o alanda asayişi sağlıyor.”</p>

  <p>“Ya da sağladıklarını düşünmek istiyoruz,” diye homurdandı Brucal. İhtiyar sabık Yabon Dükü istifa ederek makamını kızıyla evlenen Vandros’a bırakmıştı. Ama hâlâ iyi bir askeri beyindi ve tüm yaşamını moredhellerle savaşarak geçirmişti. “Yo, ufak çeteler halinde hareket ettikleri sürece, Kardeşler daha küçük olan geçitlerden neredeyse istedikleri gibi gelip geçebilir. Ticaret yollarını açık tutmaya yetecek kadar adamı da zorla buluyoruz zaten ve hâkim olmamız gereken yerler bundan çok daha geniş. Tek yapmaları gereken gece hareket etmek ve Hadati sınır köyleriyle belli başlı yollardan uzak durmak. Başka türlü düşünerek kendimizi kandırmayalım.”</p>

  <p>Arutha gülümsedi. “Burada olmanı bu yüzden istedim.”</p>

  <p>Kasumi, “Majesteleri, belki de durum Lord Brucal’ın söylediği gibidir. Son zamanlarda onlarla pek irtibatımız olmadı. Çeliğimizden usanıp ufak, çeteler halinde hırsızlama hareket ediyor olabilirler,” dedi.</p>

  <p>Laurie omuzlarını silkti. Yabon’da doğup yetişmiş olan Tyr-Soglu ozan, moredheller hakkında odadaki herkesten çok bilgi sahibiydi. “Arutha’yı öldürme teşebbüslerinde moredhellerin parmağı olduğunu gördüğümüz bir zamanda kuzeyde bütün bu tuhaf geliş gidişlere dair haberlerin olması dikkate alınması gereken bir durum.”</p>

  <p>“Şayet Krondor’da başlarını ezmenin yeterli olacağını düşünsem,” dedi Arutha, “daha az sıkıntılı olacaktım. Bütün bunların ardında kimin olduğu esrarını çözene dek, sanırım Geceşahinleri’yle işimiz bitmedi. Saflarını yeniden toparlayıp bir tehdit haline gelmeleri aylar alabilir, ama ben dönecekleri kanısındayım. Ve burada otururken, Geceşahinleri ile kuzeyde olup bitenler arasında bir bağlantı olduğuna eminim.”</p>

  <p>Kapı çalındı, ardından Gardan içeri girdi. “Her yeri aradım, Majesteleri, ama Toprak Beyi James’i hiçbir yerde bulamadım.”</p>

  <p>Laurie, “Onu en son gördüğümde, Tsuraniler giriş yaparken Kılıçustası Fannon’un yanında, basamaklarda duruyordu,” dedi.</p>

  <p>Gardan, “Ben birlikleri salıverdikten sonra basamaklarda oturuyordu,” dedi.</p>

  <p>Yükseklerde bir pencereden bir ses, “Şimdi de başının üzerinde oturuyor,” dedi.</p>

  <p>Bütün gözler dönüp Arutha’nın odasına tepeden bakan yüksek kemerli bir pencerede oturan çocuğu gördü. Daha kimse bir şey diyemeden, çevik bir hareketle aşağı atladı.</p>

  <p>Arutha’nın ifadesinde şaşkınlık ile eğlenme birbirine karışmıştı. “Çatıları keşfetmek istediğinde, merdivene ve... yardıma ihtiyaç duyacağını sanmıştım.”</p>

  <p>Jimmy’nin tavrı ciddiydi. “Beklemenin mantığını göremiyorum, Majesteleri, üstelik duvarlara tırmanmak için merdivene ya da yardıma ihtiyaç duyan ne biçim bir hırsızdır?” Arutha’nın yanına geldi. “Bu yer bir adamın kendisini saklayabileceği kancalar ve girintilerle dolu.”</p>

  <p>“Ama önce kişinin araziye girmesi gerekir,” dedi. Gardan. Jimmy yüzbaşıya bu işin hiç zor olmadığını belli eden bir bakış atı. Gardan sessizliğe gömüldü.</p>

  <p>Laurie bırakılan konuyu tekrar ele aldı. “Eh, Geceşahinleri’nin arkasında kimin olduğunu bilmesek de, hiç değilse burada, Krondor’da yok edildiler.”</p>

  <p>“Ben de öyle sanıyordum,” dedi Jimmy odaya göz gezdirerek. “Ama bu öğleden sonra, kalabalık dağılmaya başlamışken meydanda eski bir dostu gördüm. Gülen Jack.”</p>

  <p>Arutha Jimmy’ye dikkatle baktı. “Şakacılar’a ihanet eden o adamı ölü bıraktığını sanıyordum.”</p>

  <p>“Göğsünde çelik bir çivinin açtığı on beş santimlik bir delik olan bir adam ne kadar ölüyse, o da o kadar ölüydü. Ciğerlerinin yarısı eksikken ayağa kalkıp etrafta dolanmak zordur, ama kerhanede gördüklerimizden sonra, bu gece kendi mevta annem üzerimi örtmeye gelse dahi şaşırmam.” Jimmy bir taraftan odayı arşınlarken, dalgın bir tavırla konuşuyordu. Hafiften tiyatrovari bir gösteriyle, “Aha!” dedi ve duvardaki dekoratif bir kalkanın ardındaki bir şeyi itti. Duvarın altmış santim genişliğinde ve doksan santim yüksekliğinde bir bölümü bir gıcırtıyla dönerek açıldı. Arutha açıklığın yanına gitti ve içeri baktı.</p>

  <p>“Bu nedir?” diye sordu Jimmy’ye.</p>

  <p>“Saraydaki pek çok gizli geçitten biri. Birlikte saklandığımız zamanlardan, Majesteleri, Prenses Anita’nın saraydan bir hizmetçi kızın yardımıyla nasıl kaçtığını anlatışım hatırlıyorum. Bir defasında ‘bir geçitten geçtiğinden’ bahsetmişti ve bugüne kadar bunu hiç düşünmemiştim.”</p>

  <p>Brucal odaya göz gezdirdi. “Bu baştaki içkalenin ya da eklemelerin bir parçası olabilir. Evde ormanlara açılan bir kaçış deliğimiz vardı. Böyle bir şeye sahip olmayan bir kale bilmiyorum.” Düşünceli bir hali vardı. “Bu geçitlerden daha başkaları da olabilir.”</p>

  <p>Jimmy gülümsedi. “Bir düzine ya da daha fazla. Çatıda biraz dolanırsanız, bazı çok geniş duvarlar ve geçitlerde tuhaf dönemeçler görürsünüz.”</p>

  <p>Arutha, “Gardan, bu geçitlerin karış karış haritalandırılmasını istiyorum. Bir düzine adam al ve bu geçidin nereye çıktığını ve başka nereye açılabileceğini öğren. Ve bak bakalım, kraliyet mimarının bu geçitlerin eski planlarda gösterilip gösterilmediğine dair bir fikri var mıymış,” dedi.</p>

  <p>Gardan selam verip gitti. Vandros’un çok sıkıntılı bir hali vardı. “Arutha, bütün bu işler arasında katillerin ve onlarla el altından çalışan Kara Kardeşler’in düşüncesine alışmaya pek zaman bulamadım.”</p>

  <p>“Şölenler başlamadan bu konuşmayı yapmak istemem bundan.” Arutha oturdu. “Saray yabancılarla dolu. Gelen her bir soylunun maiyetinde onlarca insan olacaktır. Kasumi, anahtar konumlardan tümüne Tsuranilerini yerleştirmeni istiyorum. Onların aralarına casus sokmak imkansız olur ve hiçbir kusurları yoktur. Gardan’la birbirinizden haberli olun; gerekirse sarayın merkezi bölümünün içinde sadece Tsuraniler, Crydee’den tanıdığım adamlar ve şahsi muhafızlarım olsun.” Jimmy’ye, “Aslında bu ufak haylazlığın için seni kayışla dövdürmem gerekir,” dedi. Jimmy kasıldı; derken Arutha’nın gülümsediğini gördü. “Ama bunu deneyen kişinin çabasına karşılık kaburgalarının arasına bir hançer yiyeceğine kalıbımı basarım. Toprak Beyi Jerome ile karşı karşıya geldiğiniz olayı duydum.”</p>

  <p>“O mankafa herif kendisini çöplüğün horozu sanıyor.”</p>

  <p>“Eh, babası epey bozulmuş ve zeametimin en önemli üyesi olmamakla birlikte, kesinlikle sesi çok çıkıyor. Bak, bırak Jerome istediği kadar horozlansın. Bu andan itibaren, yakınımda dur. Usta deLacy’ye ben aksini söyleyene dek görevlerinden muaf olduğunu söylerim. Ama Gardan’a ya da bana çatıya çıktığını haber vermediğin sürece, sinsi sinsi gezinmelerini kontrol altına al. Muhafızlarımdan pimpirikli olanlarından biri seni tanıyana kadar bir ok yiyebilirsin. Fark etmemişsindir, diye söylüyorum, son zamanlarda buralarda ortam biraz gergin.”</p>

  <p>Jimmy bu alayı duymamış gibi yaptı. “Adamın önce beni görmesi gerekir, Majesteleri.”</p>

  <p>Brucal masaya bir şaplak attı. “Pabuç gibi de dili var mübareğin,” dedi bir kahkaha atıp takdir dolu bir kafa sallayışla.</p>

  <p>Arutha da gülümsedi. Genç serseriye kızgın kalmakta zorlanıyordu. “Yeter. Gelecek hafta için davetlerimiz ve şölenlerimiz var. Belki de endişelerimiz boşunadır ve Geceşahinleri’nin kökü kurumuştur.”</p>

  <p>Laurie, “Ümit edelim de öyle olsun,” dedi.</p>

  <p>Arutha ile konukları daha fazla konuşmadan kendi odalarına çekildiler.</p>

  <p class="ayrac"><img alt="ayrac" src="../Images/ayrac.png" /></p>

  <p>“Jimmy!”</p>

  <p>Jimmy döndü ve Prenses Anita’nın koridorda, yanında Gardan’ın muhafızlarından ikisi ve iki nedimesi ile birlikte ona doğru geldiğini gördü. Prenses ona yetişince Jimmy eğilerek selam verdi. Anita elini uzattı ve çocuk Laurie’den öğrendiği şekilde, bu eli tuttu ve hafifçe öptü.</p>

  <p>Tekrar yürümeye başladıklarında Anita, “Tam bir küçük saraylı olmuşsun,” diye gözlemini belirtti.</p>

  <p>“Anlaşılan kader benimle ilgilenmeye başladı, Prensesim. Hiçbir zaman Şakacılar’da erk sahibi biri, belki bir sonraki Dürüst Adam olmanın üzerinde bir ihtirasım olmamıştı, ama şimdi yaşamımın önünde çok daha engin ufukların açıldığını görüyorum.”</p>

  <p>Nedimeleri ağızlarına örttükleri ellerinin ardında fısıldarken Anita gülümsedi. Jimmy Prenses’i önceki gün Krondor’a geldiğinden beri görmemişti ve bir kez daha içinde geçen yılki sızıyı hissetti. Çocuksu sevdasını geride bırakmıştı, ama hâlâ Anita’dan çok hoşlanıyordu.</p>

  <p>“Öyleyse artık ihtiras sahibi mi oldun, Eliuzun Jimmy?” Jimmy şakacıktan azarlayan bir ses tonuyla, “Krondor Toprak Beyi James, Majesteleri,” dedi ve beraberce güldüler. “Bakın, Prensesim: Bu Krallık’ta değişimlerin olduğu bir zaman. Tsuranilere karşı verilen, uzun süreli savaş bizi makam sahibi pek çok adamdan yoksun bıraktı. Dük Volney Şansölye makamına vekalet ediyor; Salador ile Bas-Tyra’da da hâlâ Dük yok. Sahibi olmayan üç dükalık! Zekası ve yeteneği olan bir adamın böylesi bir ortamda yükselmesi mümkün görünüyor.” Anita, “Bir planın mı var?” diye sordu; çocuğun densizliğinden duyduğu keyif yeşil gözlerinden ve gülümsemesinden açıkça anlaşılıyordu.</p>

  <p>“Daha değil, en azından tam anlamıyla değil, ama bir gün Toprak Beyi’nden öte bir şey olma ihtimalini görebiliyorum. Hatta belki... Krondor Dükü.”</p>

  <p>“Krondor Prensi’nin Başdanışmanı mı?” dedi Anita şaşırmış gibi yaparak.</p>

  <p>Jimmy göz kırptı. “Hatırlı yakınlarım var. Prensin nişanlısının yakın bir arkadaşıyım.” İkisi de güldüler.</p>

  <p>Anita Jimmy’nin koluna dokundu. “Burada bizimle olman iyi olacak. Arutha’nın seni böyle çabuk bulmasına memnun oldum. Bunun kolay olmayacağını düşünüyordu.”</p>

  <p>Jimmy adımını şaşırdı. Arutha’nın Anita’ya katilden bahsetmeyeceği aklına hiç gelmemişti, ama şimdi öyle olduğunu anlıyordu. Elbette, diye düşündü Jimmy, düğüne boş yere gölge düşürmek istemeyecekti. Çabucak kendini topladı. “Daha çok kazayla oldu. Majesteleri beni aradığından hiç bahsetmemişti.”</p>

  <p>“Krondor’dan ayrıldıktan sonra Arutha’yla benim senin için ne kadar endişelendiğimizi bilemezsin. Seni son gördüğümüzde, rıhtımda Guy’ın adamlarından kaçıyordun. Senden hiç haber alamadık. Lyam’ın taç giyme törenine giderken Krondor’dan öyle hızla geçtik ki, senin başına ne geldiğini öğrenme fırsatımız olmadı. Lyam Trevor Hull ile adamlarını affettiğine ve bize yardım etmeleri karşılığında simsariye verildiğine dair ilamlar gönderdi, ama Jimmy’nin başına ne geldiğini kimse bilmiyordu. Arutha’ya soruşturmaya hemen başlayacağına dair söz verdirdim. Seni henüz toprak beyi yapacağını sanmıyordum, ama senin için planları olduğunu biliyordum.”</p>

  <p>Jimmy sahiden duygulanmıştı. Bu duydukları Arutha’nın daha önceki, daha şimdiden dost olduklarını düşündüğüne dair sözlerine yeni bir anlam katıyordu.</p>

  <p>Anita durarak kapıyı işaret etti. “Bir giysi provasına gitmem gerekiyor. Gelinliğim bu sabah Rillanon’dan geldi.”</p>

  <p>Uzanıp Jimmy’nin yanağına hafif bir öpücük kondurdu. “Şimdi gitmem gerekiyor.”</p>

  <p>Jimmy tuhaf ve korkutucu derecede güçlü duygularla boğuşuyordu. “Majesteleri... burada olduğuma ben de seviniyorum. Harika zaman geçireceğiz.”</p>

  <p>Anita güldü ve nedimeleriyle birlikte kapıdan geçti; muhafızlar ise dışarıda mevzilendiler. Jimmy kapı kapanana kadar bekledikten sonra neşeli bir ezgi mırıldanarak uzaklaştı. Yaşamının son birkaç haftasını düşündü ve katiller ile sıkı çizmelere rağmen, mutlu olduğu kanısına vardı.</p>

  <p>Bir köşeden dönüp daha az kullanılan bir koridora çıkınca durdu. Önündeki yarı gölgelerin içindeki bir çift parıldayan göze bakarken hançeri hemen eline yerleşti. Derken bir burun çekme sesiyle birlikte neredeyse için için yanan gözlerin sahibi ağır aksak dışarı çıktı. Yeşil pullarla kaplı yaratığın cüssesi aşağı yukarı ufak bir tazınınki kadardı. Kafası timsahı andırıyordu, burnu yuvarlaktı ve geniş kanatları sırtında katlanmıştı. Uzun, yılankavi boynu sayesinde yaratık aynı derecede uzun olan kuyruğunun ötesinden, “Fantus!” diye ünleyen genç bir sese doğru başını çevirdi.</p>

  <p>Hepi topu altı yaşında, ufak bir çocuk hızla gelip kollarını yaratığın boynuna doladı. Başını kaldırıp siyah, ciddi gözleriyle Jimmy’ye baktı ve, “Size zarar vermez, efendim,” dedi.</p>

  <p>Jimmy hançerini tutarken kendini birden acayip hissetti ve onu çabucak kaldırdı. Yaratığın tuhaf da olsa, bir tür evcil hayvan olduğu belliydi. “Ne diye seslendin ona...?”</p>

  <p>“Ona mı? Fantus. O benim dostumdur ve çok akıllıdır. Bir sürü şey bilir.”</p>

  <p>“Herhalde öyledir,” dedi yaratığın bakışlarından hâlâ biraz huzursuz olan Jimmy. “Ne o?”</p>

  <p>Çocuk Jimmy’ye cehaletin yaşayan bir tecessümüymüşçesine baktı, ancak, “Bir ateş ejderi. Buraya yeni geldik ve evden buraya kadar bizi izledi. Biliyorsun, uçabiliyor,” dedi. Jimmy başını sallamakla yetindi. “Geri dönmemiz gerekiyor. Odamızda değilsek annem kızar.” Çocuk başka tek laf etmeden yaratığı çekiştirerek uzaklaştı.</p>

  <p>Jimmy tam bir dakika boyunca yerinden kımıldamadı, sonra da tanık olduğu sahneyi doğrulayacak biri var mı diye etrafına bakındı. Şaşkınlığını bir omuz silkişiyle savuşturan çocuk hırsız yürümeye devam etti. Biraz sonra tıngırdatılan kopuz tellerinin sesini duydu.</p>

  <p>Jimmy koridordan ayrıldı ve Laurie’nin kopuzunu akort etmekte olduğu, geniş bir bahçeye girdi. Çocuk bir saksının kenarına oturup bağdaş kurdu ve, “Bir ozana göre, acıklı bir halin var,” dedi.</p>

  <p>“Ben acıklı cinsten bir ozanım.” Laurie gerçekten de her zamanki canlı halinden kötü duruyordu. Kopuzunun telleriyle oynadı ve ağırbaşlı bir ezgi tutturdu.</p>

  <p>Birkaç dakika sonra Jimmy, “Bu mersiye yetsin artık, ozan. Bunun bir kutlama zamanı olması gerekiyor. Ne oldu da astın böyle suratını?”</p>

  <p>Laurie başını bir yana devirerek içini çekti. “Anlamak için biraz küçüksün-”</p>

  <p>“Hah! Bir dene bakalım,” diye sözünü kesti Jimmy.</p>

  <p>Laurie kopuzunu bir kenara koydu. “Sorun Prenses Carline.”</p>

  <p>“Seninle hâlâ evlenmek istiyor, değil mi?”</p>

  <p>Laurie’nin ağzı açık kaldı. “Nasıl...?”</p>

  <p>Jimmy güldü. “Soyluların arasında çok kalmışsın, ozan. Ben bütün bu işlerde yeniyim. Hizmetkarlarla nasıl konuşulur, hâlâ biliyorum. En önemlisi de, dinlemeyi biliyorum. Rillanon’dan gelen o kızlar buradakilere. Prenses Carline’le arandakileri anlatmak için çatlıyordu. Bayağı bir havadis oldunuz.”</p>

  <p>Laurie Jimmy’nin neşesinden etkilenmemiş gibiydi. “Hikayenin tamamını duymuşsundur herhalde?”</p>

  <p>Jimmy kayıtsız bir tavır takındı. “Prenses bir mükafat sayılır, ama şahsen ben bir kerhanede büyüdüğüm için kadınlar hakkındaki görüşlerim daha az... idealleştirilmiş.” Anita aklına geldiğinde sesi biraz alçaldı. “Yine de, prenseslerin geri kalanlardan farklı göründüğünü teslim etmem gerekiyor.”</p>

  <p>“Bunu fark etmen iyi olmuş,” diye yorum yaptı Laurie ters ters.</p>

  <p>“Eh, bu kadarını söyleyebilirim: Senin Prensesin gördüğüm kadınların en güzeli; ve sosyete orospularının daha pahalı olanları -ki bazıları harbiden olağanüstüdür- dahil pek çok kadın gördüm. Tanıdığım adamların pek çoğu onun dikkatini çekmek için pek sevgili analarını satardı. Bu durumda, senin derdin ne?”</p>

  <p>Laurie bir dakika boyunca çocuğu süzdü. “Benim derdim şu soylu olma meselesi.”</p>

  <p>Jimmy içten bir hayretle güldü. “Ne derdiymiş bu? Tek yapacağın ona buna emir yağdırıp suçu başkalarına atmak.”</p>

  <p>Laurie güldü. “Arutha ile Lyam’ın seninle aynı fikirde olacağından kuşkuluyum.”</p>

  <p>“Eh, krallarla prensler farklı türdendir, ama buradaki soyluların pek çoğu benim için hiçbir şey ifade etmiyor. İhtiyar Volney akıllı biri, ama o da zaten burada olmaya pek meraklı değil. Geri kalanlar sadece önemli olmak istiyor. Hay canına be ozan, onunla evlensen iyi olur. Soya faydan dokunur belki.”</p>

  <p>Laurie Jimmy’ye oyunbaz bir yumruk savururken kendisi de gülen terbiyesiz genç gülerek ve kolaylıkla eğilip yumruğu savuşturdu. Üçüncü bir kahkaha Laurie’nin dönmesine neden oldu.</p>

  <p>Sade kesimli, kaliteli giysiler içindeki kısa boylu, ince yapılı bir adam durmuş, olan biteni izliyordu. Laurie, “Pug!” diye imleyerek ayağa fırlayıp adamı kucakladı. “Ne zaman geldin?”</p>

  <p>“Yaklaşık iki saat önce. Arutha ve Kral’la kısa bir görüşmem oldu. Şimdi Kont Volney’le birlikte bu akşamki karşılama şöleninin hazırlıklarını konuşuyorlar. Ama Arutha tuhaf birşeylerin olup bittiğine dair bir imada bulundu, ben de seni aramayı önerdim.”</p>

  <p>Laurie oturmasını işaret edince Pug Jimmy’nin yanına çöktü. Laurie onları tanıştırdı, sonra, “Anlatacak çok şey var, ama önce: Katala ile oğlan nasıl?” dedi.</p>

  <p>“İyi. Katala şimdi odamızda, Carline’le dedikodu yapıyor.” Prenses’in adı geçince Laurie yine melül bir ifadeye büründü. “William da Fantus’un peşinden bir yerlere kaçtı.”</p>

  <p>“O şey size mi ait?” diye bağırdı Jimmy.</p>

  <p>“Fantus mu?” Pug güldü. “Demek onu gördün. Yo, Fantus hiç kimseye ait değildir. İstediği gibi gelir gider; hiç kimsenin izni olmadan burada bulunmasının nedeni de bu zaten.”</p>

  <p>Laurie, “DeLacy’nin konuk listesinde olduğunu sanmam. Bak, en iyisi seni önemli konularda bilgilendireyim,” dedi. Pug Jimmy’den yana bir bakış attı ve Laurie, “Buradaki bela membaı, en baştan beri işin tam ortasında. Zaten bilmediği hiçbir şey duyması mümkün değil,” dedi.</p>

  <p>Laurie olup biteni anlatırken Jimmy de ozanın atladığı birkaç parça bilgiyi ekledi. Bitirdiklerinde Pug, “Bu ölü çağırıcılık meselesi kötü bir şey. Söylediğiniz hiçbir şey karanlık güçlerin iş başında olduğuna delalet etmeseydi bile, bu tek başına yeterdi. Bu büyücülerden çok rahiplerin sahasına girer, ama Kulgan’la ben size elimizden geldiğince yardım ederiz,” dedi.</p>

  <p>“Öyleyse Kulgan da Yıldızlimanı’ndan geldi?”</p>

  <p>“Onu zaptetmek mümkün değildi zaten. Arutha onun öğrencisiydi, unuttun mu? Üstelik, bunu asla itiraf etmese de, Rahip Tully’yle yaptığı ağız dalaşlarını özlediğini sanıyorum. Ve Rahip Tully’nin Arutha’nın nikah törenini yöneteceğine şüphe yok. Sanırım Kulgan şimdi de orada, Tully’yle kavga ediyor.” Laurie, “Tully’yi görmedim, ama bu sabah Rillanon’dan Kral’ın kafilesinden daha ağırbaşlı bir tempoyla yolculuk edenlerin arasında olacaktı. Yaşı yüzünden işlerin sessiz sakin olmasını yeğliyor.”</p>

  <p>“Artık seksen yaşını geçmiş olmalı.”</p>

  <p>“Doksana daha yakın, ama bir adım olsun geri düşmüşlüğü yok. Rillanon’da sarayın etrafındaki halini bir görmen lazım. Bir toprak beyi ya da içoğlanı derslerinde başarısız olmayıversin, hemen laflarıyla çocuğun sırtını dağlıyor.”</p>

  <p>Pug güldü. Derken, sonradan aklına gelmiş gibi, “Laurie, Carline ile aranda işler nasıl?” dedi.</p>

  <p>Laurie inledi ve Jimmy kıkırdamasını gizledi. “Sen ortaya çıktığında bunu konuşuyorduk. İyi mi kötü mü bilmiyorum.”</p>

  <p>Pug’ın kara gözlerinde anlayışlı bir ifade belirdi. “Bu duygunun nasıl bir şey olduğunu biliyorum, dostum. Crydee’deki çocukluğumuzda... Kelewan’dan Midkemia’ya dönersek sizi tanıştıracağım sözünü bana unutturmayan sendin, hatırla.” Başını iki yana salladı ve bir kahkaha atarak ekledi; “Bazı şeylerin hiç değişmediğini bilmek güzel.”</p>

  <p>Jimmy banktan fırlayarak kalktı. “Eh, ben gitsem iyi olacak. Seninle tanıştığıma memnun oldum, büyücü. Neşelen, ozan. Ya Prenses’le evlenirsin ya da evlenmezsin” Bir koşu uzaklaşarak Laurie’yi Pug’ın kahkahası eşliğinde bu cümledeki bilgeliği çözmeye çalışır halde bıraktı.</p>

  <p class="ayrac"><img alt="ayrac" src="../Images/ayrac.png" /></p>
</body>
</html>
