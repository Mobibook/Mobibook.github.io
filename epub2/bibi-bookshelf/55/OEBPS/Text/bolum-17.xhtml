<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/era.css" rel="stylesheet" type="text/css" />
</head>

<body>
  <p class="bolum_no">-17-</p>

  <p class="baslik">SAVAŞ LORDU</p>

  <p>&nbsp;</p>

  <p>Hücrede leş gibi bir nemli talaş kokusu vardı.</p>

  <p>Pug kımıldandı ve ellerinin needra derisinden zincirlerle duvara bağlı olduğunu gördü. Ağırkanlı, altı bacaklı yük hayvanının derisi neredeyse çelik sertliğine getirilene kadar işlem görmüş ve duvara sağlam bir biçimde tutturulmuştu. Pug’ın kafası büyü engelleyici, tuhaf cihazla olan karşılaşması yüzünden ağrıyordu. Ama onu rahatsız eden başka bir şey de vardı. Zihinsel uyuşukluğuyla mücadele etti ve kelepçelere baktı. Zincirlerin cisimsiz gazlara dönüşmesine neden olacak bir büyüyü okumaya başlarken, ani bir yanlışlık oldu. Buna <i>yanlışlık</i> dışında bir ad takamıyordu. Büyüsü işe yaramıyordu. Hücrenin diğer her türlü büyüyü etkisiz hale getiren bir efsun ile kaplanmış olduğunu anlayan Pug sırtını duvara vererek oturdu. Elbette, diye düşündü, insan bir büyücüyü hapiste başka nasıl tutar ki?</p>

  <p>Pug odaya göz gezdirdi. Kapının üst tarafındaki ufak, parmaklıklı bir açıklıktan biraz ışık alan, karanlık, kuyu gibi bir hücreydi. Samanın içinde Pug’ın ayağının yakınında ufak ve aceleci bir şey hışırdadı. Pug bir tekme atınca hayvan hızla uzaklaştı. Duvarlar rutubetli olduğundan, o ve arkadaşlarının yer seviyesinin altında olduğuna karar verdi. Burada ne kadardır bulunduklarını bilmesinin hiçbir yolu, nerede olduklarına dair de hiçbir fikri yoktu: Kelewan dünyasında herhangi bir yerde olabilirlerdi.</p>

  <p>Meecham ile Dominic Pug’ın karşısında zincirlenmiş, Hochopepa ise sağ tarafına aynı şekilde bağlanmıştı. Savaş Lordu’nun Hochopepa’ya zarar verme riskine atılmasından hareketle Pug İmparatorluk’un hassas bir dengede olduğunu hemen anladı. Hüküm giymiş bir haini esir etmek bir şey, ancak İmparatorluk’un bir Yücesini hapse atmak bambaşka bir şeydi. Hakkı gereği bir Yüce’nin Savaş Lordu’nun emirlerine karşı bağışık olması gerekirdi. İmparator dışında, Savaş Lordu’nun egemenliğine meydan okuyabilecek tek kişi bir Yüce’ydi. Kasumi yanılmamıştı. Savaş Lordu Konsey Oyunu’nda büyük bir manevra veya saldırıya hazırlanıyor olmalıydı, zira Hochopepa’nın hapse atılması, olabilecek her türlü muhalefete karşı horgörünün ifadesiydi.</p>

  <p>Meecham inledi ve ağır ağır başını kaldırıp baktı. “Kafam,” diye mırıldandı. Zincirlerle bağlı olduğunu görerek, bağlarını deney kabilinden çekiştirdi. “Eh,” dedi Pug’a bakarak, “şimdi ne olacak?”</p>

  <p>Pug da ona bakıp başını iki yana salladı. “Bekleyeceğiz.”</p>

  <p>Belki üç veya dört saat süren, uzun bir bekleyiş oldu. Birisi göründüğünde de, bu aniden oldu. Kapı birden açıldı ve içeri siyah cüppeli bir büyücü, onun ardından da İmparatorluk Beyazı’na bürünmüş bir asker girdi. Hochopepa neredeyse tükürerek “Ergoran! Aklını mı kaçırdın? Beni hemen serbest bırak!” dedi.</p>

  <p>Büyücü askere Pug’ı serbest bırakmasını işaret etti. Hochopepa’ya, “Ben ne yapıyorsam İmparatorluk için yapıyorum. Düşmanlarımızla düşüp kalkıyorsun, yağ tulumu. Bu sahte büyücüye gereken cezayı verdikten sonra, Meclis’e düzenbazlığını haber vereceğim,” dedi.</p>

  <p>Pug; çabucak dışarı çıkarıldı ve Ergoran adındaki büyücü, “Milamber, bir yıl önce İmparatorluk Oyunları’nda yaptığın gösteri sana saygı kazandırmıştı -etrafındakilere daha fazla zarar vermene engel olmamıza yetecek kadar,” dedi. İki asker bileklerine nadir ve pahalı, madeni bilezikler taktılar. “Bu zindana yerleştirilen muhafazalar, içeriden herhangi bir büyü yapılmasını önlüyor. Zindanın dışına çıktığında da, bu bilezikler gücünü etkisiz bırakacak.” Muhafızlara Pug’ı getirmelerini işaret etti ve adamlardan biri Pug’ı arkadan itti.</p>

  <p>Pug’ın Ergoran’la vakit harcamayacak kadar aklı vardı. Savaş Lordu’nun köpeği olarak bilinen tüm büyücüler arasında, Ergoran en azgınlarındandı. Meclis’in İmparatorluk’un egemen organı olan Yüce Konsey’in bir kolu olması gerektiğine inanan az sayıda büyücüden biriydi. Ergoran’ı tanıyanlardan bazıları, büyücünün nihai ereğinin Meclis’in Yüce Konsey’e dönüşmesi olduğuna inanıyordu. Çabuk sinirlenen Almecho’nun yönetimi elinde tutuyor görünmesine rağmen, çoğu zaman Savaş Partisi’nin politikasını perde arkasından kararlaştıran kişinin Ergoran olduğu söylentileri vardı.</p>

  <p>Uzun bir merdiven Pug’ı gün ışığına çıkardı. Hücrenin karanlığından sonraki ışık bir an gözlerini kör etti. Muazzam bir binanın avlusundan itilerek geçirilirken gözleri ışığa alıştı. Geniş bir merdivenden çıkarıldı ve basamakları tırmanırken Pug başının üzerinden geriye baktı. Nerede olduğunu anlayacak kadar nirengi noktası görebiliyordu. Yüksek Duvar adı verilen dağlardan Jamar şehrine inen Gagajin Nehri’ni gördü. Burası, İmparator’un merkez illerinin başlıca kuzey-güney yoluydu. Pug Kutsal Şehir’in kendisi, Tsuranuanni İmparatorluğu’nun başşehri Kentosani’deydi. Etrafındaki onlarca beyaz zırhlı muhafıza bakarak Savaş Lordu’nun sarayında olduğunu anladı.</p>

  <p>Pug uzun bir holden itilerek geçirilip bir merkezi salona getirildi. Taş duvarlar bitti ve sabit, ahşap ve deriden boyalı bir kapı yana çekilerek açıldı. İmparatorluk Savaş Lordu’nun tutsağını sorguya çekmek üzere seçtiği yer, şahsi bir toplantı salonuydu.</p>

  <p>Odanın ortasına yakın bir yerde başka bir büyücü duruyor, oturmuş bir elyazması okuyan bir adamın keyfini bekliyordu. İkinci büyücü Pug’ın biraz tanıdığı biri olan Elgahar’dı. Pug burada Hochopepa için dahi herhangi bir yardım görmeyi bekleyemeyeceğini anladı, zira Elgahar Ergoran’ın kardeşiydi; büyü yeteneği soylarına derinden işlemişti. Elgahar her zaman ağabeyinin önderliğinde hareket eder gibi görünmüştü.</p>

  <p>Bir yastık yığınının üzerinde oturmakta olan adam orta yaşlıydı, boynundan ve kol yenlerinden geçen tek bir altın şeridin süslediği beyaz bir cüppe giymişti. Son Savaş Lordu Almecho’yu hatırlayan Pug daha çarpıcı bir tezat olmayacağına karar verdi. Bu adam, Axantucar, görünüş bakımından amcasının antiteziydi. Almecho kalın enseli, tıknaz, savaşçı tavırlı biriyken, bu adam daha çok bir alime veya öğretmene benziyordu. Tel kadar ince gövdesi, ona dünya nimetlerinden elini eteğini çekmiş biri izlenimini veriyordu. Yüz hatları neredeyse narindi. Sonra gözlerini okumakta olduğu parşömenden kaldırdı ve Pug aradaki benzerliği gördü: Amcası gibi bu adamın da gözlerinde aynı delice güç açlığı vardı.</p>

  <p>Elyazmasını ağır ağır yerine kaldıran Savaş Lordu, “Milamber, geri dönmekle basiret değilse de cesaret gösterdin. Elbette idam edileceksin, ancak sen asılmadan önce, tek bir şeyi öğrenmek istiyoruz: Neden döndün?” dedi.</p>

  <p>“Ana dünyamda bir erk, kendi davasını güden karanlık ve habis bir varlık büyüyor; davası da ana dünyamın yok edilmesi.”</p>

  <p>Savaş Lordu ilgilenmiş göründü ve Pug’a devam etmesini işaret etti. Pug ona tüm bildiklerini tam olarak ve süsleme ya da abartma olmaksızın anlattı. “Büyü marifetiyle bu şeyin Kelewan kökenli olduğunu belirledim; bir şekilde iki dünyanın kaderi bir kez daha birbirine dolandı.”</p>

  <p>Sözlerini bitirdiğinde Savaş Lordu, “İlginç bir hikaye uydurmuşsun,” dedi Ergoran Pug’ın hikayesini dikkate almamış gibiydi, ama Elgahar sahiden sıkıntılı görünüyordu. Savaş Lordu sözlerine devam etti, “Milamber, ihanet sırasında elimizden alınman gerçekten yazık oldu. Burada kalmış olsaydın seni masalcı olarak istihdam edebilirdik. İmparatorluğumuzun unutulmuş, ücra bir köşesinden çıkan büyük ve karanlık kudret. Ne fevkalade bir hikaye.” Adamın gülümsemesi kayboldu ve Savaş Lordu dirseğini dizine dayayarak öne eğilip Pug’a baktı. “Şimdi, gerçeklere gelelim. Uydurduğun bu sakil kabus beni korkutarak geri dönüşünün gerçek sebeplerini görmeme engel olmak için yapılan zavallı bir teşebbüsten ibaret. Mavi Çark Partisi ile müttefikleri, Yüce Konsey’i yıkmanın eşiğinde. Dönmenin nedeni de bu, zira daha önceleri müttefik saydıkların şimdi çaresiz durumda, Savaş Partisi’nin mutlak egemenliğinin artık neredeyse bir gerçek olduğunu biliyorlar. Seninle şişman olan bir kez daha ana dünyanın istilası sırasında Savaş İttifakı’na ihanet edenlerle işbirliği içindesiniz. Bizim temsil ettiğimiz yeni dünya düzeninden korkuyorsunuz. Birkaç güne kadar Yüce Konsey’in sona erdiğini bildireceğim, sen de bunu engellemek için döndün, değil mi? Kafanda ne var, bilmiyorum, ama gerçeği senden öğreneceğiz, şimdi olmasa da yakında. Ve bize karşı birlik olanların da adını vereceksin.</p>

  <p>“Geri dönüş yöntemine de sahip olacağız. İmparatorluk benim yönetimim altında güvende olduğunda, dünyana dönecek ve amcamın yönetimi altında yapılmış olması gerekeni çabucak yapacağız.”</p>

  <p>Pug bir yüzden diğerine baktı ve gerçeği anladı. Pug deli Kral Rodric’le tanışıp konuşmuştu. Savaş Lordu Rodric kadar çıldırmış olmayabilirdi, ama aklının tam olarak yerinde olmadığına kuşku yoktu. Arkasında da çok az şeyi, ancak Pug’ın anlamasına yetecek kadarını ele veren biri vardı. Burada korkulması gereken güç Ergoran’dı, zira Savaş Partisi’nin egemenliğinin ardındaki gerçek dâhi oydu. Tsuranuanni’de bir gün belki de açıkça hüküm sürecek olan da.</p>

  <p>Bir ulak gelip Savaş Lordu’nun önünde eğilerek ona bir parşömen uzattı. Savaş Lordu parşömeni çabucak okuduktan sonra, “Konsey’e gitmem gerekiyor. Sorgulayıcıya gecenin dördüncü saatinde hizmetlerine gereksinim duyduğumu bildir. Muhafızlar, bu adamı hücresine götürün,” dedi. Muhafızlar Pug’ı zincirinden tutup çekerken Savaş Lordu, “Bunu düşün, Milamber. Yavaş veya hızlı bir şekilde ölebilirsin, ama öleceksin. Seçim sana ait. İki halde de, gerçeği eninde sonunda senden alacağız,” dedi.</p>

  <p class="ayrac"><img alt="ayrac" src="../Images/ayrac.png" /></p>

  <p>Pug transa giren Dominic’i izliyordu. Pug arkadaşlarına Savaş Lordu’nun tepkisini anlatmıştı ve Hochopepa bir süre esip gürledikten sonra sessizliğe gömülmüştü. Siyah cüppe giyen diğerleri gibi, Hochopepa da herhangi bir arzusunun hiçe sayılmasını neredeyse kavranamaz bir şey olarak görüyordu. Bu esaret ise neredeyse akıl almayacak kadar olanaksızdı. Meecham her zamanki suskunluğunu sergilemiş, keşiş de istifini bozmamıştı. Tartışma kısa sürmüş ve teslimiyetle sonlanmıştı.</p>

  <p>Dominic bundan kısa süre sonra Pug’ı büyüleyen alıştırmalarına başlamıştı. Oturup meditasyon yapmıştı, şimdi de bir tür transa giriyordu. Sessizlikte Pug, keşişin verdiği dersi düşündü. Bu hücrede de olsalar, hiç umut yokmuş gibi görünüyor da olsa, korkuya teslim olup akılsız sefillere dönüşmeleri için hiçbir neden yoktu. Pug zihnini geriye döndürerek Crydee’deki çocukluğunu hatırladı: Kulgan ve Tully’yla yaptığı, yıllar sonra, yapmaya uygun olmadığını öğreneceği bir büyüde ustalık kazanmaya çalışırkenki cesaret kırıcı dersleri. Yazık, diye düşündü. Yıldızlimanı’nda gözlemlediği pek çok şey onu, Midkemia’daki Küçük Büyü’nün Kelewan’da olduğundan çok daha ileri olduğuna ikna etmişti. Büyük olasılıkla bu, Midkemia’da sadece bir büyü çeşidi olmasının sonucuydu.</p>

  <p>Değişiklik olsun diye Pug, ona çocukken Kulgan tarafından öğretilen, zaten hiçbir zaman beceremediği büyülerden birini denedi. Hımm, diye düşündü, Küçük Yol etkilenmemiş. İçindeki tuhaf engeli hissetmeye başladı ve bunu neredeyse komik buldu. Çocukken bu deneyimi başarısızlığa yormuştu. Şimdiyse, bunun sadece Büyük Yol’a uyumlu, Küçük Yol öğretisini reddeden zihni olduğunu biliyordu. Yine de, her nasılsa, büyü karşıtı muhafazalar konuya daha dolambaçlı yaklaşmasına neden oldu. Gözlerini kapatıp defalarca denediği, ancak her defasında başarısız olduğu bir şeyi hayalinde canlandırmaya çalıştı. Zihninin alışkanlıkları bu büyünün gereksinimlerine direniyordu, ancak normal düzenini almak üzere kayarken bir şekilde engellere çarptı, geri çekildi ve... Pug, faltaşı gibi açılan gözleriyle doğrulup oturdu. Neredeyse bulmuştu! Kısacık bir an için neredeyse anlamıştı. Heyecanını bastırmaya çalışarak gözlerini kapadı, başını öne eğdi ve yoğunlaştı. O tek bir ânı, anladığı o tek bir billur ânı bulabilse... geldiği gibi kaçan o ânı... Rutubetli, rezil hücresinde belki de Tsurani büyüsünün en önemli keşiflerinden birinin kıyısına gelmişti. O ânı yeniden yakalayabilseydi...</p>

  <p>Derken hücrenin kapıları açıldı. Pug başını kaldırıp baktı, Hochopepa ve Meecham da öyle. Dominic transtan çıkmadı. İçeri Elgahar girerek bir muhafıza kapıyı arkasından kapamasını işaret etti. Pug ayağa kalkarak çocukluğunu düşünürken samanların altındaki soğuk taşlara teslim olan bacaklarındaki krampları açtı.</p>

  <p>“Söylediğin şeyler rahatsız edici,” dedi siyah cüppeli büyücü.</p>

  <p>“Öyle de olmalı, zira doğru.”</p>

  <p>“Belki de, ama sen öyle olduğuna inansan bile doğru olmayabilir. Her şeyi duymak istiyorum.”</p>

  <p>Pug büyücüye oturmasını işaret etti, ama adam başını hayır anlamında salladı. Omuzlarını silken Pug tekrar yere oturarak öyküsünü anlatmaya başladı. Rogen’in görüsüyle ilgili bölüme geldiğinde, Elgahar gözle görülür bir biçimde tedirgin olarak Pug’ı durdurup ona bir dizi soru sordu. Pug devam etti ve bitirdiğinde Elgahar başını iki yana salladı. “Söyle bana, Milamber, senin ana dünyanda, bu görüde gören kişiye söylenenleri anlayabilecek çok kişi var mı?”</p>

  <p>“Hayır. Sadece ben ve diğer iki kişi anlayabilirdi; bunun kadim Yüce Tapmak Tsurani lisanı olduğunu ancak LaMut’taki Tsuraniler fark edebilirdi.”</p>

  <p>“Korku verici bir olasılık var. Bunu düşünüp düşünmediğini bilmek zorundayım.”</p>

  <p>“Nedir?”</p>

  <p>Elgahar Pug’ın kulağına yaklaştı ve tek bir sözcük fısıldadı.</p>

  <p>Pug’ın beti benzi attı ve gözlerini kapadı. Daha Midkemia’dayken zihni elindeki bilgilerden sezgi yoluyla bir şeyler çıkarma sürecine başlamıştı. Bilinçdışında bunun ne olabileceğini baştan beri biliyordu. Tek ve uzun bir iç çekişle, “Düşündüm. Her dönemeçte, bu olasılığı kabullenmekten kaçtım, ama her zaman oradaydı,” dedi.</p>

  <p>Hochopepa, “Bahsettiğiniz bu şey nedir?” dedi.</p>

  <p>Pug başını iki yana salladı. “Hayır, eski dostum. Daha değil. Elgahar’ın senin ya da benim fikrimi duymadan vardığı sonucu düşünmesini istiyorum. Bu sadakat bağlarını sorgulamasına neden olacak bir şey olsa gerek.”</p>

  <p>“Belki de. Ama bunu yaparsam dahi, halihazırdaki durumumuzu değiştirmesi kesin olmaz.”</p>

  <p>Hochopepa’nın öfkesi patladı. “Böyle bir şeyi nasıl söyleyebilirsin? Savaş Lordu’nun işlediği suçların ışığında hangi koşullar önem taşıyabilir? Özgür iradeni bütünüyle ağabeyine teslim ettiğin noktaya mı geldin?”</p>

  <p>Elgahar, “Hochopepa, herkesten çok siyah cüppeyi giyen senin anlaman gerekir, zira Mavi Çark Partisi’yle birlikte Büyük Oyun’u yıllardır oynayan Fumita ve sendin,” dedi. Bu iki büyücünün İmparator’a Gediksavaşları’nı bitirmek için yardım etmesinden bahsediyordu. “İmparatorluk tarihinde ilk kez, İmparator benzersiz bir konumda. Barış konferansındaki ihanet yüzünden, itibar kaybetmesine rağmen mutlak yetke sahibi bir konuma geldi. Nüfuzunu kullanmıyor olabilir ve yetkesini bir daha kullanmayacak. O ihanet sırasında beş klanın Savaş Şefi öldü, Savaş Lordu rütbesini alma olasılıkları en büyük olan beş kişi. Onların ölümü yüzünden pek çok aile Yüce Konsey’deki konumlarını yitirdi. Klanlara buyruk vermeye bir kez daha kalkışırsa, geri çevrilebilir.”</p>

  <p>“Sen hükümdar katlinden bahsediyorsun,” dedi Pug.</p>

  <p>“Bu daha önce de olmuştu, Milamber. Ama vâris olmadığından bu iç savaş anlamına gelir. Cennetin ışığı genç ve henüz erkek evladı yok. Soyundan gelen şimdilik sadece üç kız var. Savaş Lordu iki bin yılı aşkın bir hanedanı devirmek değil, sadece İmparatorluk’u istikrara kavuşturmak istiyor. Bu Savaş Lordu’na karşı sevgi veya nefret beslemiyorum. Ama İmparator’un eşyanın düzeni içindeki durumunun sadece ruhani olduğunu anlaması ve tüm nihai yetkeyi Savaş Lordu’na devretmesi gerekiyor. Bu sayede Tsuranuanni sonsuz bir refah çağına girebilir.”</p>

  <p>Hochopepa acı bir kahkaha attı. “Böyle saçmalara inanabiliyor olman, yalnızca Meclis’te girdiğin eleme sınavının yeterince zor olmadığını gösteriyor.”</p>

  <p>Bu hakareti duymazlıktan gelen Elgahar, “İmparatorluk’un iç düzeni istikrarlı bir hale getirildikten sonra, habercisi olduğun her türlü olası tehlikeye karşı durabiliriz. Söylediklerin gerçek olsa, benim spekülasyonum doğru çıksa dahi, meseleyle Kelewan üzerinde ilgilenmek zorunda kalmamız yıllar sonra olabilir -hazırlanmak için bol bol zamanımız olur. Unutmamalısın ki, Meclis’teki bizler atalarımızın hayalini bile kuramadığı, yeni kudret doruklarına eriştik. Onlar için bir dehşet olan şey, bizim için sıkıntı verici bir şeyden ibaret olabilir.”</p>

  <p>“Cehaletin yüzünden başarısızlığa mahkumsun, Elgahar. Hepiniz öyle. Hocho ile ben bunu daha önce konuştuk. Sizin üstünlük varsayımınız hatalı. Atalarınızın kudretini aşmadınız, henüz ona denk değilsiniz. Kara Macros’un yapıtları arasında, Meclis’in var olduğu bin yıllar boyunca hayal dahi edilemeyen güçleri ortaya seren kitaplar buldum.”</p>

  <p>Bu düşünce Elgahar’ın merakını uyandırmış gibiydi ve büyücü uzun bir süre sessiz kaldı. “Belki,” dedi nihayet düşünceli bir tonla. Kapıya doğru yürüdü. “Bir şeyi başardın, Milamber. Beni kendini Savaş Lordu’nun istediği süreden daha uzun süre yaşamanın hayati önem taşıdığına ikna ettin. Sende almamız gereken bilgiler var. Geri kalanına gelince de... bunu düşünmeliyim.”</p>

  <p>Pug, “Evet, Elgahar, düşün. Tek sözcüğü düşün: kulağıma fısıldadığını,” dedi.</p>

  <p>Elgahar bir şey söyleyecekmiş gibi oldu, ancak dışarıdaki muhafızla konuşarak kapının açılmasını emretti. Oradan ayrıldı ve Hochopepa, “Aklını kaçırmış,” dedi.</p>

  <p>“Hayır,” dedi Pug. “Aklını kaçırmamış; sadece ağabeyinin ona söylediklerine inanıyor. Axantucar’ın ve Ergoran’ın gözlerine bakıp da onların İmparatorluk’a refah getireceğini düşünen kişi bir budala, inançlı bir idealisttir, ancak deli değildir. Asıl korkmamız gereken kişi Ergoran.”</p>

  <p>Tekrar sessizliğe gömüldüler ve Pug Elgahar’ın ona fısıldadığı şey üzerinde kara kara düşünmeye tekrar başladı. Bunun temsil ettiği ilikleri donduran olasılık düşünülemeyecek kadar dehşet verici olduğundan, zihnini bir kez daha yaşamında Küçük Yol’da gerçek ustalığı bir an gördüğü tuhaf âna çevirdi.</p>

  <p class="ayrac"><img alt="ayrac" src="../Images/ayrac.png" /></p>

  <p>Zaman geçmişti. Pug ne kadar olduğunu bilmiyordu, ama günbatımının dört saat sonrası, Savaş Lordu’nun sorgulama için belirlediği saatin geldiğini tahmin etti. Odaya muhafızlar girerek Meecham, Dominic ve Pug’ın zincirlerini çözdüler. Hochopepa geride bırakıldı.</p>

  <p>İşkence aletleriyle donatılmış bir odaya yürütüldüler. Yeşil ve altın cüppesi içinde debdebeli bir görüntüsü olan Savaş Lordu büyücü Ergoran’la konuşuyordu. Kızıl başlıklı bir adam, birbirlerini görebilecek şekilde, odadaki sütunlara zincirlenmelerini sessizce bekledi.</p>

  <p>“Benim düşüncemin tersine, Ergoran ve Elgahar seni canlı tutmam konusunda beni ikna ettiler; ikisinin sebepleri farklı da olsa. Elgahar senin hikayene inanmaya biraz, en azından elimizden geldiği kadar çok şey öğrenmenin akıllıca olacağını düşünecek kadar yatkın görünüyordu. Ergoran ile ben buna meyilli değiliz, ancak bilmek istediğimiz başka şeyler var. Bu yüzden, senden sadece doğruyu alacağımızı güvence altına alma işine başlayacağız.” Sorgulayıcı verdiği işaret üzerine Dominic’in giysilerini yırtarak onu sadece hayalarını örten bir kuşakla bıraktı. Sorgulayıcı kapalı bir kavanozu açtı ve içinden beyazımsı bir maddeye iyice batırılmış bir sopa çıkardı. Bu sıvıdan birazını Dominic’in göğsüne değdirdi ve keşiş kasıldı. Madenleri olmayan Tsuraniler, Midkemia’da kullanılanlardan farklı, ancak en az onlar kadar etkili işkence yöntemleri geliştirmişti. Madde, tene değer değmez deriyi yakmaya başlayan, yapışkan bir kostikti. Dominic gözlerini sıkı sıkı kapattı ve çığlığını bastırdı.</p>

  <p>“Tasarruf etmek amacıyla, önce arkadaşlarınla ilgilenilmesi durumunda bize doğruyu söyleme ihtimalinin daha yüksek olacağını düşündük. Sabık yurttaşlarının bize anlattıklarına ve İmparatorluk Oyunlarındaki o affedilemez feverandan anlaşıldığı kadarıyla, merhametli bir tabiatın var, Milamber. Bize gerçeği söyleyecek misin?”</p>

  <p>“Söylediğim her şey gerçek, Savaş Lordu! Dostlarıma işkence etmek bunu değiştirmez!”</p>

  <p>“Efendim!” diye bir haykırış duyuldu.</p>

  <p>Savaş Lordu Sorgulayıcısına baktı. “Ne?”</p>

  <p>“Bu adam... bakın.” Dominic’in yüzündeki acılı ifade silinmişti. Yüzünde mutlu bir huzur ifadesiyle sütundan sarkıyordu.</p>

  <p>Ergoran keşişin yanına gelip onu inceledi. “Bir tür transta mı?”</p>

  <p>Hem Savaş Lordu hem de büyücü Pug’a baktılar ve büyücü, “Bu rahip ne türlü hileler yapıyor, Milamber?” dedi.</p>

  <p>“O Hantukama rahibi değil, bu doğru, ancak dünyamdan bir din adamı. Bedenine ne olursa olsun zihnini huzura erdirebiliyor.”</p>

  <p>Savaş Lordu’nun işareti üzerine sorgulayıcı masadan keskin bir bıçak aldı. Keşişin önüne geldi ve ani bir kesikle omzunu yardı. Dominic hareket etmedi, bedeni karşılık olarak seğirmedi bile. Sorgulayıcı maşa kullanarak bir köz alıp kesiğe bastırdı. Keşişten yine bir tepki gelmedi.</p>

  <p>Sorgulayıcı maşasını kaldırdı ve, “Faydası yok, efendim. Zihni kapalı. Bu sorunu rahiplerle daha önce de yaşamıştık,” dedi.</p>

  <p>Pug’ın kaşları çatıldı. Siyasetten arınmış olmamalarına rağmen tapınaklar Yüce Konsey’le olan ilişkilerinde genellikle sakıngan davranırdı. Savaş Lordu rahipleri sorgulamışsa bu tapınakların Savaş Partisi’ne karşı ittifak kuranlara yakın durduğu anlamına geliyordu. Hochopepa’nın bu gerçeği bilmemesinden, Savaş Lordu’nun el altından iş çevirdiği ve muhaliflerini atlattığı anlaşılıyordu. Bu Pug’a her şeyden çok İmparatorluk’un ciddi bir darboğazdan geçtiğini, hatta iç savaşın kıyısında bulunduğunu anlatıyordu. İmparator’dan yana saf tutanlara yapılacak saldırı yakında gelecekti.</p>

  <p>“Bu rahip değil,” dedi Ergoran Meecham’ın yanına gelerek. Uzun boylu toprak erine baktı. “Basit bir köle, dolayısıyla da onunla daha kolay başa çıkılabilir olsa gerek.” Meecham büyücünün yüzüne tükürdü. Bir Yüce’ye gösterilen tereddütsüz korku ve saygıya alışkın olan Ergoran, sopa yemişçesine afallamıştı. Sendeleyerek geri adım atıp yüzündeki tükürüğü sildi. Öfke içinde, “Ağır, uzun süren bir ölüme hak kazandın, köle,” dedi.</p>

  <p>Meecham gülümsedi, bu Pug’ın kendini bildi bileli onun yüzünde gördüğü ilk gülümsemeydi, geniş, neredeyse alaycı bir sırıtıştı. Yanağındaki yara izi yüzünden suratı inanılmaz derecede şeytani görünüyordu. “Buna değerdi, seni cinsiyetsiz katır.”</p>

  <p>Meecham öfkeyle Kralın Lisanı’nda konuşmuştu, ama hakaretteki ses tonu büyücünün gözünden kaçmadı. Uzandı, keskin bıçağı sorgulayıcının masasından aldı ve Meecham’ın göğsünde uzun bir kesik açtı. Toprak eri kasıldı, yaradan kan akmaya başlarken yüzünün rengi soldu. Ergoran muzaffer bir edayla önünde durdu. Sonra Midkemialı tekrar tükürdü.</p>

  <p>Sorgulayıcı Savaş Lordu’na döndü. “Efendim, Yüce hassas işlere karışıyor.”</p>

  <p>Büyücü geri adım atarak bıçağı elinden düşürdü. Savaş Lordu’nun yanına dönerken tekrar yüzündeki tükürüğü sildi. Sesinde nefretle, “Bildiklerini söylemekte çok aceleci davranma, Milamber. Bu süprüntünün uzun bir seans görmesini istiyorum,” dedi.</p>

  <p>Pug bileklerindeki bileziklerin büyüyü etkisiz hale getiren özellikleriyle savaşmaya çalışıyor, ama faydası olmuyordu. Sorgulayıcı Meecham’ın üzerinde çalışmaya başladı, ama metin toprak eri bağırmayı reddetti. Yarım saat boyunca Sorgulayıcı kanlı mesleğini icra ettikten sonra Meecham nihayet boğuk bir inilti çıkararak yarı baygın bir hale geçti. Savaş Lordu, “Neden geri döndün, Milamber?” dedi.</p>

  <p>Meecham’ın acısını kendi acısıymış gibi hisseden Pug, “Size gerçeği söyledim,” dedi. Ergoran’a baktı. “Gerçek olduğunu biliyorsun.” Yakarısının sağır kulaklarla karşılaştığını biliyordu, zira öfke dolu büyücü Pug’ın söylediklerini umursadığından değil, sırf garez yüzünden Meecham’ın acı çekmesini istemişti.</p>

  <p>Savaş Lordu Sorgulayıcıya Pug’ın üzerinde çalışmaya başlamasını işaret eti. Kızıl başlıklı adam Pug’ın giysilerini yırtarak açtı. Kostik kavanozu açıldı ve maddeden az bir miktar Pug’ın göğsüne uygulandı. Bataklıklarda köle olarak geçen yıllar Pug’ı ince, kaslı bir adam yapmıştı ve acı başlarken gövdesi kasıldı. İlk temasta hiçbir şey hissetmedi, bir an sonra macundaki kimyasallar reaksiyona girerken acı tenini dağladı. Pug neredeyse kabaran derisinin sesini duyabiliyordu. Savaş Lordu’nun sesi acıyı böldü. “Neden döndün? Kiminle temas kurdun?”</p>

  <p>Pug göğsündeki acıya karşı gözlerini kapadı. Çıraklığında ona Kulgan tarafından öğretilen rahatlama alıştırmalarına sığındı. Tenine biraz daha macun değdi ve başka bir yangın başladı, bu kez kalçasının iç tarafındaki hassas deride. Pug’ın zihni isyan etti ve büyüye sığınmaya çalıştı. Tekrar tekrar büyüyü sınırlayan bileziklerin koyduğu engeli yarmaya çalıştı. Gençliğinde büyüye giden yolu ancak büyük gerginlik anlarında bulabilmişti. Yaşamı troller tarafından tehdit edildiğinde, ilk büyüsünü bulmuştu. Toprak Beyi Roland’la dövüşürken ona büyülü bir darbe indirmiş, İmparatorluk Oyunları’nı yok ettiğinde de bunu derinlerde sakladığı bir öfke ve incinme kaynağından güç alarak yapmıştı. Şimdiyse zihni büyüyle berkitilmiş bir kafesin parmaklıklarına vurarak geriye savrulan, gazaba gelmiş bir hayvandı ve bir hayvan gibi körlemesine hareket ediyor, ya özgür kalmaya ya da ölmeye kararlı bir biçimde engele çarpıp duruyordu.</p>

  <p>Tenine közler konuldu ve çığlık attı. Bu acı ve öfkenin birbirine karıştığı hayvani bir çığlıktı ve zihni gemi azıya aldı. <a id="a5"></a><a href="../Text/dipnot.xhtml#a5"><span class="dipnot1"><sup>{5}</sup></span></a> Yansıtan yüzeylerden bir manzaranın, her biri bir görüntüyü geri gönderen, dönüp duran çılgın aynalarla dolu bir odadaymışçasına düşünceleri bulanıklaştı. Yüzeylerden birinde Crydee’deki aşçı yamağı çocuğu, başka bir yüzeyde Kulgan’ın öğrencisinin ona baktığını gördü. Üçüncüsünde genç toprak beyi, dördüncüsünde ise Shinzawai bataklık kampındaki bir köle vardı. Ama yansımaların arkasındaki yansımalar, aynaların içinden görülen aynaların her birinde yeni bir şey gördü. Mutfaktaki çocuğun arkasında bir adam, bir hizmetkar gördü, ama o adamın kim olduğuna şüphe yoktu. Büyü olmadan, eğitim olmadan Pug, yetişkinliğe kale personelinin basit bir üyesi olarak ulaşmış, mutfakta çalışıyordu. Genç toprak beyinin görüntüsünün arkasında bir Krallık soylusunu, kolunda da karısı Prenses Carline’i gördü. Başı fır dönüyordu. Deli gibi bir şey aradı. Kulgan’ın öğrencisinin görüntüsünü inceledi. Arkasında Küçük Sanatın yetişkin bir uygulayıcısını gördü. Pug zihninin içinde döneniyor, görüntü içinde yansıyan o görüntünün, büyüyüp Küçük Büyü ustası olan Pug’ın kökenini arıyordu. Sonra o görüntünün kaynağını, talihin bir cilvesi yaşamını bu sonuçtan uzaklaştırdığı için asla gerçekleşmeyen olası bir geleceği gördü. Ancak yaşamının alternatif olasılıkları içinde aradığı şeyi buldu. Bir kaçış yolunu. Birden anladı. Önünde bir yol açıldı ve zihni o yoldan kaçtı.</p>

  <p>Pug’ın gözleri aniden açıldı ve Sorgulayıcının kızıl başlıklı siluetinin ardına baktı. Tekrar ayılmış olan Meecham sütundan sarkarak inliyorken Dominic hâlâ esrik bir halde kaybolmuş durumdaydı.</p>

  <p>Pug zihinsel yeteneğini kullanarak bilincini bedeninde açılan yaralardan uzaklaştırdı. Bir anda acı hissetmez olmuştu. Sonra zihni Ergoran’ın siyah cüppeli siluetine doğru uzandı. Pug’ın gözleri kendi gözleriyle kilitlenince İmparatorluk Yücesi neredeyse sendeledi. Tarihte ilk kez Büyük Yol büyücüsü Küçük Yol yetisine sahip biriyle karşı karşıya geliyordu ve Pug Ergoran’a bir irade savaşı açtı.</p>

  <p>Pug zihni paramparça edecek kadar büyük bir güçle büyücüyü ezerek bir an sersemletti. Siyah cüppeli adam bir an gevşedi, sonra Pug bedenin kontrolünü ele geçirdi. Kendi gözlerini kapayan Pug artık Ergoran’ın gözleriyle görüyordu. Duyularını, Tsurani Yücesi üzerinde tam bir denetim sahibi olana dek ayarladı. Ergoran’ın eli uzandı ve parmaklarından bir enerji çavlanı çıkarak Sorgulayıcıya arkadan çarptı. Kıvrılıp çığlık atan adamın gövdesinde kırmızı ve mor enerji çizgileri dans ediyordu. Ardından Sorgulayıcı acıyla haykırarak odada deli bir kukla gibi, kesik kesik ve kasılımlı hareketlerle dans etmeye başladı.</p>

  <p>Savaş Lordu bir an afalladıktan sonra, “Ergoran! Bu delilik nedir?” diye çığlık attı. Sorgulayıcı uzaktaki duvara çarpıp taş zemine düşerken büyücünün cüppesine yapıştı. Savaş Lordu büyücüye temas eder etmez, acı veren enerjileri Sorgulayıcıyı vurmayı bırakıp Savaş Lordu’nu sarmaladı. Axantucar saldırı karşısında sırt üstü düşerken acıyla kasıldı.</p>

  <p>Sorgulayıcı yerden kalkıp ayılmak için başını sağa sola sallayarak sarsak adımlarla tutsaklara doğru yürüdü. Kızıl başlıklı işkenceci bu acının mimarının Pug olduğunu hissederek masadan ince bir bıçak aldı. Pug’a doğru adım attı, ama Meecham zincirlerine asılarak kendisini yukarı çekti. Meecham kendini zorlayarak uzandı ve Sorgulayıcının boynunu bacaklarının arasına aldı. Bir makas hareketiyle ve muazzam bir güçle sıkarak Sorgulayıcıyı boğmaya başladı. Sorgulayıcı bıçakla Meecham’ın bacağına saldırarak etini tekrar tekrar kesti, ama Meecham uyguladığı baskıyı azaltmadı. Bıçak üst üste, Meecham’ın bacakları kendi kanıyla sırılsıklam olana kadar yarıklar açtı, ama Sorgulayıcı kan yüzünden kayganlaşan bıçakla derin kesikler açamıyordu. Meecham keyif dolu bir çığlık atmakla yetindi. Sonra bir homurtu ve ani bir hareketle adamın nefes borusunu ezdi. Sorgulayıcı yere yıkılırken toprak erinin kuvveti süzülüp gitti. Meecham sadece zincirleri sayesinde ayakta durarak, gevşedi. Cılız bir gülümsemeyle Pug’a bakıp başını salladı.</p>

  <p>Pug acı büyüsünü kesti ve Savaş Lordu Ergoran’ın üzerinden düştü. Pug büyücüye yaklaşmasını emretti. Yüce’nin zihni Pug’ın büyülü kontrolü altında yumuşak, uysal bir şey gibiydi ve Pug her nasılsa büyücüye hareket etmesini buyururken aynı anda kendisinin de ne yaptığının farkında olmayı başarıyordu.</p>

  <p>Savaş Lordu ayağa kalkmaya çabalarken büyücü de Pug’ın zincirlerini çözmeye başladı. Bir eli boştaydı. Axantucar dış kapıya gitmeye çalıştı. Pug bir karar verdi. Bağlardan kurtulabilirse, Savaş Lordu’nun çağırdığı tüm muhafızlarla başa çıkabilirdi, ama iki adamı birden kontrol edemezdi ve büyücünün kontrolünü Savaş Lordu’nu yok edip kendisini kurtaracak kadar uzun süre elinde tutabileceğini sanmıyordu. Ya da tutabilir miydi acaba? Sonra Pug tehlikeyi gördü. Bu yeni büyü ona zor geliyor ve muhakeme gücü hataya düşüyordu. Neden Savaş Lordu’nun özgür kalmasına izin verecekti ki? İşkencenin acısı ve yorgunluk ona korkunç bir bedel ödetiyordu ve Pug her geçen an zayıfladığını hissediyordu. Savaş Lordu kapıyı çekerek açıp muhafızlara gelmelerini haykırdı ve kapı açıldığında Axantucar bir mızrak kaptı. Gücünü toplayarak Ergoran’ın sırtına esaslı bir darbe indirdi. Darbe büyücüyü Pug’ın diğer elini çözemeden yere yıktı. Aynı zamanda dönüp Pug’a çarpan bir psişik şok etkisi de yarattı. Pug Ergoran’ın ölüm acısıyla çığlık attı.</p>

  <p>Pug’ın zihnine sis doldu. Derken içindeki bir şey kırıldı ve anı aynaları tuzla buz olurken düşünceleri parıldayan cam parçalarından bir denize dönüştü; eski derslerin parçaları, ailesinin görüntüleri, tatlar, kokular ve sesler bilincinde çınlıyordu.</p>

  <p>Zihninde ışıklar dans ediyordu; yıldız ışığının yayılan ilk zerreleri, içerideki yeni manzaraların yansımaları. Birbirinin içine geçip dans ederek bir desen, bir çember, bir tünel, sonra da bir yol oluşturdular. Kendini o yola doğru attı ve yeni bir bilinç düzleminde buldu. Yeni yollardan yüründü, yeni idraklere varıldı. Daha önce ona korku ve dehşet aracılığıyla açılan yolda artık istediği gibi yürüyebilirdi. Nihayet mirası olan güçlerin boyunduruğu elindeydi.</p>

  <p>Görüşü berraklaştı ve basamaklarda cebelleşen askerler gördü. Pug dikkatini bileğinde kalan kelepçeye yöneltti. Aniden Kulgan’ın verdiği eski bir dersi hatırladı. Zihninin hafif bir okşayışıyla, sertleştirilmiş deri kelepçe tekrar yumuşak ve esnek bir hal aldı ve elini çekerek kurtardı.</p>

  <p>Pug konsantre oldu ve büyüyü engelleyen bilezikler ikiye bölünerek düştüler. Başını kaldırıp merdivene baktı ve ilk kez gördüğü şeyin anlamı kafasına tam olarak dank etti. Yukarıda bir tür mücadele sürüp giderken Savaş Lordu ile askerleri odadan kaçmıştı. Kanazawai klanının mavi zırhına bürünmüş bir asker İmparatorluk Beyazları giymiş başka bir askerin yanında ölü yatıyordu. Pug Meecham’ı çabucak çözerek yere bıraktı. Meecham bacağındaki yaralar ve gövdesindeki kesiklerden çok kan kaybediyordu. Pug Dominic’e zihinsel bir arama mesajı gönderdi: <i>Geri dön.</i> Kelepçeleri yere düşerken Dominic’in gözleri ânında açıldı ve Pug, “Meecham’la ilgilen,” dedi. Keşiş açıklama talep etmeden yaralı toprak erine bakmak üzere döndü.</p>

  <p>Pug basamakları koşarak çıkıp Hochopepa’nın esir tutulduğu yere geldi. Hücreye girdi ve şaşıran büyücü, “Nedir bu? Dışarıdan gürültüler duydum,” dedi.</p>

  <p>Pug eğilip kelepçeleri yumuşak deriye dönüştürdü. “Bilmiyorum. Sanırım, müttefikler. Mavi Çark Partisi’nin bizi kurtarmaya çalıştığını sanıyorum.” Hochopepa’nın ellerini artık yumuşamış olan bağlardan çekerek kurtardı.</p>

  <p>Hochopepa sarsak bacaklarla ayağa kalktı. “Bize yardım etmelerine yardım etmeliyiz,” dedi kararlılıkla. Sonra özgür kalışını ve yumuşayan kelepçeleri düşündü. “Milamber, bunu nasıl yaptın?”</p>

  <p>Kapıdan geçerken Pug, “Bilmiyorum, Hocho. Bu da tartışılması gereken bir şey,” diye yanıt verdi.</p>

  <p>Pug merdivenlerden sarayın üst kademesine doğru koştu. Savaş Lordu’nun sarayının merkez galerisinde, silahlı adamlar birebir dövüşüyordu. Savaş Lordu’nun İmparatorluk Beyazlarıyla çeşitli renklerdeki zırhlara bürünmüş adamlar mücadele ediyordu. Kanlı çarpışmaya göz gezdiren Pug Axantucar’ın dövüşen bir çift askerin gerisinde mücadele ettiğini gördü. Geri çekilirken onu beyaz zırh giymiş iki asker koruyordu. Pug gözlerini kapadı ve uzandı. Gözleri açıldı ve yarattığı görünmez enerjiden bir el gördü. Onu kendi eliymiş gibi hissedebiliyordu. Bir yavru kediyi boynundan tutup kaldırıyormuş gibi, uzandı ve Savaş Lordu’nun boynunu kavradı. Onu havaya kaldırarak mücadele eden, tekmeler atan adamı kendisine doğru çekti. Tepelerinde Savaş Lordu’nu gören askerler dövüşmeyi kestiler. İmparatorluk’un en üst düzeyli savaşçısı olan Axantucar, onu kavrayan görünmez gücün karşısında hiç utanmadan dehşetle çığlık attı.</p>

  <p>Pug onu Hocho ile birlikte durdukları yere çekti. İmparatorluk Beyazlarından bazıları şoktan sıyrılarak efendilerinin açmazına neden olan kişinin hain büyücü olduğu sonucuna vardılar. Birkaçı renkli askerlerle yaptıkları dövüşü bırakıp Savaş Lordu’nun yardımına koştular.</p>

  <p>Sonra yüksek bir ses, “Ichindar! Doksanbirinci İmparator!” diye bağırdı.</p>

  <p>Bir anda, hangi tarafta dövüştüğüne bakmaksızın odadaki her asker yere atılarak alnını taş zemine bastırdı. Subaylar başlarını eğerek ayakta durdular. Hepsi de Mavi Çark Partisi’ni oluşturan renklerde zırhlar giymiş bir Savaş Şefleri kortejinin içeri girişini sadece Hochopepa ile Pug izledi. En önde, yıllardır kimsenin görmediği zırhını giymiş, tekrar bir süreliğine Kanazawai Klanı’nın Savaş Şefi olmuş Kamatsu geliyordu. Hizaya girerek İmparator’un girmesine izin vermek için iki gruba ayrıldılar. İmparatorluk’taki en üst düzeyli yetkili olan Ichindar, altın tören zırhı içinde olanca debdebesiyle salona girdi. Pug’ın hâlâ tepesinde havada asılı duran Savaş Lordu’yla durmakta olduğu yere azametle yürüdü. Nihayet, “Yüce, nerede ortaya çıksan, güçlük çıkarıyor gibisin,” dedi. Başını kaldırıp Savaş Lordu’na baktı. “Onu indirirsen, bu karışıklığın derinine inebiliriz.”</p>

  <p>Pug Savaş Lordu’nu salarak yere sertçe çarpmasına izin verdi.</p>

  <p class="ayrac"><img alt="ayrac" src="../Images/ayrac.png" /></p>

  <p>“Bu hayret verici bir hikaye, Milamber,” dedi Ichindar Pug’a. O gün daha erken saatlerde Savaş Lordu tarafından işgal edilen yastıkların üzerinde oturmuş, Savaş Lordu’nun chochasından yudumluyordu. “Sana inandığımı ve her şeyin affedildiğini söylemek basit bir çözüm olurdu, ama bana elf ve cüceler olarak adlandırdığın kimseler tarafından yapılan şerefsizliği affetmek mümkün değil.” Çevresinde Mavi Çark klanlarının Savaş Şefleri ile büyücü Elgahar duruyordu.</p>

  <p>Hochopepa, “Cennetin Işığı’nın izni olursa?” dedi, “Unutmayınız ki onlar birer araç, deyim yerindeyse silah oyunundaki birer piyondan ibaretti. Bu Macros’un Düşman’ın gelmesini önlemeye çalışıyor olması düşünülecek başka bir konu. Bu ihanetten onun sorumlu oluşu sizi kendinizi Macros dışında bir kimseden öç alma sorumluluğundan kurtarıyor. Macros da ölü olarak kabul edildiğinden, bu tartışmaya açık bir mesele.”</p>

  <p>İmparator, “Hochopepa, senin dilin de bir relli kadar kıvrak,” dedi. Esnek hareketleriyle tanınan suyılanına benzer yaratıktan bahsediyordu. “Geçerli bir nedenim olmadığı sürece ceza vermem, ama Krallık’a karşı eskiden olan uzlaşma tavrımı göstermeye de gönülsüzüm.”</p>

  <p>Pug, “Majesteleri, bu aralar bu her halükarda akıllıca olmazdı,” dedi. Ichindar bu sözlerle ilgilenmiş görününce, Pug devam etti. “Bir gün uluslarımızın bir kez daha dost olarak bir araya geleceğini ümit ediyor da olsam, halihazırda ilgilenilmesi gereken daha acil meseleler var. Kısa vadede, iki dünya asla yeniden birleşmemiş gibi olmalı.”</p>

  <p>İmparator doğrularak oturdu. “Bu meseleler konusunda anladığım az şeyden hareketle, haklı olduğunu tahmin ediyorum. Çözüme kavuşturulması gereken daha büyük konular var. Kısa süre içinde Tsurani tarihinin gidişatını belki de sonsuza kadar değiştirecek bir karar vermem gerekiyor.” Sessizliğe gömüldü. Uzun süre kendi kendisiyle söyleştikten sonra, “Kamatsu ile diğerleri bana gelip döndüğünü ve dünyanda Tsurani kökenli karanlık bir dehşetin var olduğu konusundaki şüphelerini anlattığında, hepsini yok saymak istedim. Ne senin, ne de dünyanın sorunları hiç umurumda değildi. Topraklarınızı tekrar istila etme olasılığına karşı dahi kayıtsızdım. Dünyanıza yapılan saldırıdan sonra Yüce Konsey’de fazlasıyla itibar kaybettiğimden, tekrar eyleme geçmekten korkuyordum.” Kısa bir an düşüncelerde kaybolmuş göründü. “Savaştan önce kısa süreyle gördüğüm kadarıyla, dünyan çok güzel bir yerdi.” Yeşil gözlerini Pug’a dikerek içini çekti. “Milamber, Elgahar saraya gelip de Mavi Çark Partisi’ndeki yandaşlarının raporlarını tasdik etmemiş olsaydı, sen muhtemelen ölmüş, ben de senin ardından gitmiş, Axantucar ise kanlı iç savaş yolunda ilerliyor olurdu. Altın ve beyaz renkleri sadece ihanet karşısında duyulan öfke sayesinde elde etmişti. Sen benim ölümümü, hatta belki de İmparatorluk’un başına gelebilecek daha büyük bir felaketi önlemiş oldun. Bunun dikkate alınması gerektiğini düşünüyorum, gerçi İmparatorluk’taki kargaşanın daha yeni başlamakta olduğunu biliyorsun.”</p>

  <p>Pug, “Konsey Oyunu’nun daha da vahşi bir hal alacağını anlayacak kadar İmparatorluk mahsulü biriyim,” dedi.</p>

  <p>Ichindar pencerenin dışına, Axantucar’ın cesedinin asılmış, rüzgarda sallandığı yere baktı. “Tarihçilere danışmam gerekecek, ama bunun bir İmparator tarafından asılan ilk Savaş Lordu olduğunu sanıyorum.” Asılmak bir savaşçı için en büyük utanç ve cezaydı. “Yine de, muhtemelen o da aynı kaderi benim için tasarlamış olduğundan, bir isyan çıkacağını sanmam, en azından bu hafta.”</p>

  <p>Orada bulunan Yüce Konserdeki Savaş Şefleri birbirlerine baktılar. Nihayet Kamatsu, “Cennetin Işığı, izninizle? Savaş Partisi kargaşa içinde hizmetten çekiliyor. Savaş Lordu’nun ihaneti onları Yüce Konsey içinde müzakere etme zemininden yoksun bıraktı. Şu anda dahi, Savaş Partisi’nin varlığı sona erdi ve ona ait olan klanlarla soylar nüfuzlarının bir zerresini yeniden kazanmak için hangi partilere katılacaklarını tartışıyorlar. Şimdilik hakemler egemen,” dedi.</p>

  <p>İmparator başını iki yana salladı ve şaşırtıcı derecede güçlü bir ses tonuyla, “Yo, şerefli lordum, yanılıyorsun. Tsuranuanni’de egemen olan benim,” dedi. Ayağa kalkıp etrafındakileri süzdü. “Milamber’in dikkatimize sunduğu bu meseleler çözüme kavuşana ve İmparatorluk gerçek anlamda güvende olana veya tehlike boş çıkana kadar, Yüce Konsey tatil edilmiştir. Ben konsey içinde bir seçim yapılması kararını bildirene dek yeni bir Savaş Lordu olmayacak. Aksi yönde karar bildirene kadar, kanun benim.”</p>

  <p>Hochopepa, “Majesteleri, ya Meclis?” dedi.</p>

  <p>“Önceki gibi, ama dikkat edin, Yüce, kardeşlerinizle ilgilenin. Bir Yüce’nin daha soyuma karşı bir komploya karıştığı anlaşılırsa, Yücelerin kanun dışı statüsü sona erecektir. İmparatorluk’un tüm ordularını büyülü kudretinize karşı ortaya sürmem gerekse, bu İmparatorluk’un bütünüyle yok olmasına neden olacak dahi olsa, bir daha hiç kimsenin İmparator’un egemenliğine meydan okumasına izin vermeyeceğim. Anlaşıldı mı?”</p>

  <p>Hochopepa, “Bu yapılacaktır, İmparator Hazretleri. Elgahar’ın görevden el çekmesiyle ağabeyi ve Savaş Lordu’nun eylemleri Meclis’teki başkalarının durup düşünmesine neden olacaktır. Konuyu azaların dikkatine sunacağım,” dedi.</p>

  <p>İmparator Pug’a, “Yüce, Meclis’e seni görevine iade etmesi talimatını veremem, etrafta dolanmandan da tam rahat olduğum söylenemez. Ama bu mesele çözüme kavuşana dek, gerektiği gibi gelip gitmekte özgürsün. Tekrar ana dünyana gitmek üzere buradan ayrılacağında, bize bulduklarını bildir. Elimizden gelirse dünyanın yok olmasını önlemene bir parça yardım etmeyi isteriz. Şimdi” -kapıya yöneldi- “sarayıma dönmem gerekiyor. Yeniden imar edilecek bir imparatorluğum var.”</p>

  <p>Pug diğerlerinin gidişini izledi. Kamatsu yanına gelerek, “Yüce, işler şimdilik iyi bir sonuca varmış gibi görünüyor,” dedi.</p>

  <p>“Şimdilik, eski dostum. Cennetin Işığı’na yardım etmeye çalış, zira bu akşamki kararlar yarın halka açıklanınca yaşamı kısa sürebilir.”</p>

  <p>Shinzawailerin Lordu Pug’ın önünde eğildi. “Nasıl istersen, Yüce.”</p>

  <p>Pug Hochopepa’ya, “Dominic ile Meecham’ı dinlendikleri yerden alıp Meclis’e gidelim, Hocho. Yapılacak işlerimiz var,” dedi.</p>

  <p>“Biraz sonra, zira Elgahar’a soracağım bir şey var.” Tıknaz büyücü sabık Savaş Lordu’nun gözdesine yaklaştı. “Neden konumunu aniden değiştirdin? Her zaman ağabeyinin elinde oyuncak olduğunu sanırdım.”</p>

  <p>İnce yapılı büyücü yanıt verdi, “Milamber’in uyarısını getirdiği, kendi dünyasında var olan şey beni düşündürdü. Bir süre tüm olasılıktan değerlendirdikten sonra Milamber’e bariz yanıtı söyleyince o da benimle hemfikir oldu. Bu yok sayılamayacak kadar ciddi bir riskti. Bununla kıyaslandığında, diğer tüm meseleler önemsiz kalıyor.”</p>

  <p>Hochopepa dönüp Pug’a baktı. “Anlamıyorum. Neden bahsediyor?”</p>

  <p>Pug bitkinlikle ve bitkinlikten öte bir şey, öne çıkan, derinlerde gizli bir korkuyla kendisini saldı. “Adını anmaya bile tereddüt ediyorum.” Etrafındakilere baktı. “Elgahar benim şüphelendiğim, ancak kendi kendime bile itiraf etmekten korktuğum bir sonuca vardı.”</p>

  <p>Bir an sessiz kaldı ve odadakiler nefeslerini tuttular, sonra, “Düşman geri döndü,” dedi.</p>

  <p class="ayrac"><img alt="ayrac" src="../Images/ayrac.png" /></p>

  <p>Pug önündeki deri ciltli kitabı iterek, “Bir çıkmaz sokak daha,” dedi. Yorgun gözlerini kapatarak elini yüzünden geçirdi. Uğraşacak çok fazla şeyi vardı ve zamanın elinden kayıp gittiğini hissediyordu. Bir Küçük Yol büyücüsü olarak yeteneğinin keşfini kendisine saklıyordu. Doğasında varlığından hiç şüphe etmediği bir yan vardı ve bu açığa çıkan şeyleri araştırabileceği daha mahrem koşullar olabilmesini diliyordu.</p>

  <p>Hochopepa ile Elgahar oturmuş bir şeyler okudukları yerden başlarını kaldırdılar. Elgahar da herkes kadar çok çalışarak yaptıklarını telafi etmek istediğini belli etmişti. “Bu kayıtlar karmakarışık halde, Milamber,” diye yorum yaptı.</p>

  <p>Pug da onunla aynı fikirdeydi. “Hocho’ya iki yıl önce Meclis’in kibri yüzünden ihmalci davranmaya başladığını söylemiştim. Bu kargaşa da bunun bir örneği sadece.” Pug siyah cüppesini düzeltti. Geri dönme nedeni öğrenildiğinde, eski arkadaşları tarafından verilen, Elgahar tarafından da desteklenen bir önergeyle, tam üyeliğe iade edilmişti. Orada bulunan üyelerin arasından sadece birkaçı çekimser kalmış, hiçbiri de ret oyu vermemişti. Her biri Sınama Kulesi’nde durmuş ve Düşman’ın öfkesiyle kudretini görmüştü.</p>

  <p>Pug’ın Meclis’teki en eski dostlarından olan Shimone, Dominic ile birlikte içeri girdi. Savaş Lordu’nun Sorgulayıcısı ile olan karşılaşmalarından beri, rahip inanılmaz iyileştirici yetenekler sergilemişti. Büyülü şifa sanatını Pug ve Meecham üzerinde kullanmıştı, ama çalışma şeklindeki bir şey onları kendi üzerinde kullanmasına engel oluyordu. Bununla birlikte, Meclis’teki büyücülere aldığı kesikler ve yanıkların iltihap kapmasını önleyecek bir ağrı lapasının nasıl yapılacağı konusunda talimat verecek bilgiye de sahipti.</p>

  <p>“Milamber, senin bu rahip arkadaşın bir harika. Buradaki yapıtlarımızın kataloglarını çıkarmak hakkında bazı fevkalade yöntemler biliyor.”</p>

  <p>Dominic, “Sadece Sarth’ta öğrendiklerimi paylaştım. Burada hayli çok kargaşa var, ama ilk bakışta göründüğü kadar kötü değil,” dedi.</p>

  <p>Hochopepa gerindi. “Beni asıl düşündüren, burada zaten bilmediğimiz çok az şey olması. Anlaşılan kulede paylaştığımız görü Düşman’ın hatırlandığı ilk vaka ve ondan başkası da kayıtlara geçmemiş.”</p>

  <p>“Bu doğru olabilir,” dedi Pug. “Asıl büyük büyücülerinin çoğunun altın köprüde can verdiğini ve geride sadece çıraklarla Küçük Yol büyücülerini bıraktığını hatırlasana. Herhangi bir kayıt tutma çabasına girişilene kadar yıllar geçmiş olabilir.”</p>

  <p>Meecham elinde işlenmiş ağır derilerle ciltlenmiş eski kitaplardan koca bir deste taşıyarak içeri girdi. Pug yakında bir yeri işaret etti ve Meecham kitapları yere bıraktı. Pug desteyi açtı ve eserin nüshalarını etraftakilere dağıttı. Elgahar bunlardan birini dikkatle açarken kitabın cildi gıcırdadı. “Tsuranuanni tanrıları adına, bu eserler çok eski.”</p>

  <p>“Meclis’teki en eski eserlerden,” dedi Dominic. “Sırf yerlerini bulmak Meecham ile benim bir saatimizi, kazıp çıkarmak ise başka bir saatimizi aldı.”</p>

  <p>Shimone, “Bu o kadar eski ki, neredeyse farklı bir lehçe. Burada hiç duymadığım fiil kullanımları ve çekim ekleri var,” dedi.</p>

  <p>Hocho, “Milamber, şunu dinle: ‘Köprü ortadan yok olduğunda Avarie hâlâ meclis kurulmasında ısrar etti,’” dedi.</p>

  <p>Elgahar, “Altın köprü mü?” dedi.</p>

  <p>Pug ile diğerleri yaptıkları işe ara vererek okumaya devam eden Hochopepa’yı dinlediler. “‘Alstwanabilerden geriye kalanlar sadece on üçtü, bunların arasında Avarie, Marlee, Caron’ -liste böyle sürüp gidiyor- ve aralarında huzur yoktu, ama Marlee kudret sözcüklerini söyleyip korkularını giderdi. ‘Chakakan’ın -bu ‘Chochocan’ın eski bir söylenişi olabilir mi acaba?- ‘bizim için yarattığı bu dünyanın üzerindeyiz ve katlanacağız. <i>İzleyenler, Karanlık’tan kurtulduğumuzu söylüyor.’</i> Karanlık? Olabilir mi?”</p>

  <p>Pug pasajı tekrar okudu. “Bu Rogen’in görüsünden sonra kullandığı ismin aynısı. Rastlantı olamayacak kadar farklı kaynaklar. Kanıtımız burada: Düşman’ın Prens Arutha’ya yapılan suikast denemeleriyle bir şekilde bağlantısı var.”</p>

  <p>Dominic, “Orada başka bir şey daha var,” dedi.</p>

  <p>Elgahar da onunla aynı fikirdeydi. “Evet, <i>‘izleyenler’</i> kim?”</p>

  <p class="ayrac"><img alt="ayrac" src="../Images/ayrac.png" /></p>

  <p>Geçirdiği günün yorgunluğuyla uykusu gelen Pug kitabı ileri itti. O gün onunla birlikte arama yapanlardan sadece Dominic kalmıştı. Ishap keşişi yorgunluğu istediği zaman yok sayabiliyor gibiydi.</p>

  <p>Pug gözlerini kısa bir süre dinlendirmeye niyetlenerek kapadı. Zihni pek çok şeyle meşguldü ve pek çok şeyi bir kenara itmişti. Şimdiyse görüntüler hızla geçiyor, hiçbiri kalmıyordu.</p>

  <p>Pug çok geçmeden uyuyakaldı ve uyurken bir düş gördü.</p>

  <p>Tekrar Meclis’in çatısında duruyordu. Shimone tarafından kule merdivenlerine götürüldüğü gün olduğu gibi üzerinde yine öğrencilere özgü gri cüppe vardı. Tekrar tepeye çıkmak, tekrar fırtınayla yüzleşmek ve ona Yüce mertebesini kazandıracak sınavı tekrar geçmek zorunda olduğunu biliyordu.</p>

  <p>Düşünde merdivenleri, her basamakta yanıp sönen bir dizi imge görerek tırmandı. Bir saman kuşu balık bulmak için suya çarptı, kızıl kanatları göğün ve suyun mavisinde alev alevdi. Sonra başka görüntüler sel gibi geldi, kölelerin ter döktüğü sıcak ormanlar, savaşçıların karşı karşıya gelişi, can çekişen bir asker, kuzeyin tundralarından akın eden Thünler, kocasının hanesinden bir muhafızı ayartan genç bir kadın, tezgahının başında bir baharat taciri. Sonra görüsü kuzeye geçti ve orada...</p>

  <p>Yakıcı soğuk ve çelik kadar keskin rüzgarlarla savrulan buzdan ovalar gördü. Burada yıpranmanın acı kokusunu alabiliyordu. Kar ve buzdan bir kulenin içinden, rüzgar işlemesin diye sarıp sarmalanmış şekiller çıktı. İnsan biçimli bu şekiller, insan olmadıklarını gösteren düzgün bir adımla ilerliyorlardı. İnsanların bilmediği yönlerden yaşlı ve bilge varlıklardı ve gökte bir alamet arıyorlardı. Başlarını kaldırıp yukarı baktılar ve izlediler. İzlediler. İzleyiciler.</p>

  <p>Pug doğrulup oturdu, gözleri açıktı. “Ne oldu, Pug?” dedi Dominic.</p>

  <p>“Diğerlerini getir,” dedi. “Buldum.”</p>

  <p class="ayrac"><img alt="ayrac" src="../Images/ayrac.png" /></p>

  <p>Pug sabah yelinde uçuşan siyah cüppesiyle diğerlerinin önünde durdu. Hochopepa bir kez daha, “Yanına kimseyi almayacak mısın?” diye sordu.</p>

  <p>“Hayır, Hocho. Dominic ile Meecham’ı Midkemia’ya dönebilsinler diye malikaneme götürerek yardımcı olabilirsin. Burada tüm öğrendiklerimi Kulgan ve diğerlerine, şimdiye kadar öğrendiklerimizi bilmesi gereken herkese yolladığım mektuplarla aktardım. Kuzeydeki bu İzleyicileri bulmaya çalışırken bir efsanenin peşine düşmüş olabilirim. Dostlarımın geri dönmesini sağlayarak bana daha çok yardımcı olabilirsin.”</p>

  <p>Elgahar öne adım attı. “İzin olursa, ben de dostlarınla birlikte dünyana gitmek isterim.”</p>

  <p>Pug, “Neden?” dedi.</p>

  <p>“Meclis’in Savaş Lordu’nun meselelerine yakayı kaptırmış birine pek ihtiyacı yok ve anlattıklarına bakılırsa, akademinde eğitime ihtiyaç duyan Yüceler varmış. Bunu bir hafifletici hareket say. En azından bir süre orada kalıp bu öğrencilerin eğitimlerini devam ettiririm.”</p>

  <p>Pug bunu düşündü. “Peki. Kulgan sana yapılması gerekenleri bildirir. Yüce mertebesinin Midkemia’da hiçbir şey ifade etmediğini aklından hiç çıkarma. Sadece topluluktan biri olacaksın, o kadar. Bu zor gelecektir.”</p>

  <p>Elgahar, “Çaba göstereceğim,” dedi.</p>

  <p>Hochopepa, “Bu şahane bir fikir. Hanidir geldiğin o barbar topraklarını merak ediyorum ve karımdan bir süre uzak kalmak canıma minnet. Ben de giderim,” dedi.</p>

  <p>“Hocho,” dedi Pug gülerek, “akademi alışık olduğun rahatlıklardan yoksun, zorlu bir yerdir.”</p>

  <p>Hochopepa öne çıktı. “Bunu kafana takma, Milamber, kendi dünyanda da müttefiklere ihtiyacın var. Şakayla konuşuyor olabilirim, ama dostlarının yardıma ihtiyacı olacak, üstelik de yakında. Düşman hepimizin deneyimlerinin ötesinde bir şey. Onunla savaşmaya hemen başlayacağız. Rahatsızlığa gelince de, başımın çaresine bakarım.”</p>

  <p>“Üstelik,” dedi Pug, “Macros’un kitaplığından ilk bahsettiğim andan beridir ağzının suları akıyor,” dedi.</p>

  <p>Meecham başını iki yana salladı. “Onunla Kulgan. Aynı bezelyede iki tane.”</p>

  <p>Hochopepa, “Bezelye nedir?” dedi.</p>

  <p>“Yakında öğrenirsin, eski dostum.” Pug Hocho ve Shimone’yle kucaklaştı, Meecham ve Dominic’le el sıkıştı, diğer Meclis üyelerine de eğilerek selam verdi. “Gediği çalıştırma talimatlarını yazdığım şekilde uygulayın. İçinden geçtikten sonra da mutlaka kapatın; Düşman hâlâ dünyalarımıza girmek için bir gedik arıyor olabilir.</p>

  <p>“Ben desen kullanarak gidebileceğim kuzeydeki en uzak nokta olan Shinzawai malikanesine gideceğim. Oradan at alacak ve Thün tundralarını geçeceğim. İzleyiciler hâlâ varsa, onları bulup, Düşman hakkında sahip oldukları bilgilerle birlikte Midkemia’ya döneceğim. O zaman da yeniden görüşeceğiz. O güne kadar dostlarım, birbirinize iyi bakın.”</p>

  <p>Pug gereken büyüyü okudu ve bir ışıldamayla birlikte ortadan kayboldu.</p>

  <p>Diğerleri bir süre oradan ayrılmadılar. Nihayet Hochopepa, “Gelin, hazırlanmamız gerekiyor,” dedi. Dominic, Meecham ve Elgahar’a baktı. “Gelin, dostlarım.”</p>

  <p class="ayrac"><img alt="ayrac" src="../Images/ayrac.png" /></p>
</body>
</html>
