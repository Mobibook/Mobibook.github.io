<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/era.css" rel="stylesheet" type="text/css" />
</head>

<body>
  <p class="bolum_no">-19-</p>

  <p class="baslik">DEVAM</p>

  <p>&nbsp;</p>

  <p>Süvariler atlarının dizginlerini çektiler.</p>

  <p>Yukarıya bakarak topraklarının sınırlarını imleyen dağ tepelerini, Büyük Duvar’ın yüce doruklarını süzdüler. İki haftadır on iki atlı dağların içinden geçerek Tsurani devriyelerinin normalde gezdiği yerlerin dışına, ağaçların yetişmediği yüksekliğe çıkmışlardı. Bulması günler alan bir geçitten ağır ağır geçiyorlardı. Hiçbir Tsuraninin çağlar boyunca aramamış olduğu bir şey, Yüksek Duvar’dan kuzey tundralarına geçen bir yol arıyorlardı.</p>

  <p>Dağlarda hava soğuktu; Gediksavaşları sırasında Midkemia’da askerlik yapanlar dışındaki askerler için yabancı bir durum. Shinzawai Hane Muhafızları’nın daha genç askerleri için bu soğuk acayip, neredeyse korku verici bir şeydi. Ama hâlâ yüzlerce metre yukarılarında olan dorukların tuhaf beyazlığını incelerken cüppelerine dalgınlıkla sarınmaları sayılmazsa, duydukları rahatsızlığa dair herhangi bir belirti göstermiyorlardı. Tsuraniydi onlar.</p>

  <p>Hâlâ bir Yüce’nin siyah cüppesi içinde olan Pug yol arkadaşına döndü. “Sanırım buradan sonra az bir yol kaldı, Hokanu.”</p>

  <p>Genç subay başıyla evetledi ve devriye kuvvetine ilerleme işaretini verdi. Haftalardır Shinzawai Lordu’nun küçük oğlu bu muhafız takımını İmparatorluk’un kuzey sınırlarının ötesine götürmekteydi. Gagagin Nehri’ni en yüksekteki kaynağına, dağlardaki isimsiz bir göle kadar izleyen tek tek seçilmiş savaşçılar, Tsuranuanni İmparatorluğu devriyelerinin gittiği yolları izlemişti. Burası, İmparatorluk ile Thün göçebelerinin yuvası olan kuzeydeki tundralar arasındaki yabani, kayalarla kaplı, çorak görünümlü topraklardı. Yanlarında bir Yüce olmasına rağmen, Hokanu kendisini savunmasız hissediyordu. Dağlardan çıktıkları zaman yakınlarda göç eden bir Thün kabilesiyle karşılaşırlarsa, kabilenin genç savaşçılarından yirmi veya daha fazlası yanlardan koşarak, bir Tsurani kafasını ödül olarak almak için mazeret arıyor olacaktı.</p>

  <p>Yoldaki bir dönemeci döndüler ve dağlardaki dar bir aralıktan ötedeki toprakların bir bölümünü gördüler. Uçsuz bucaksız tundraları bu ilk görüşleriydi. Uzakta belli belirsiz seçilebilen, uzun ve alçak bir beyaz engel vardı. “Nedir bu?” dedi Pug.</p>

  <p>Hokanu omuzlarını silkti; yüzü yavuz bir Tsurani maskesiydi. “Biliyorum, Yüce. Tundralardaki başka bir dağ sırası olduğunu tahmin ediyorum. Ya da belki tasvir ettiğin o şeydir, şu buz duvarı.”</p>

  <p>“Bir buzul.”</p>

  <p>Hokanu, “Her neyse; kuzeyde, İzleyiciler’in olabileceğini söylediğin yerde uzanıyor.”</p>

  <p>Pug arkasındaki on sessiz atlıya baktı. Sonra, “Ne kadar uzakta?” diye sordu.</p>

  <p>Hokanu güldü. “Daha bir ay açlıktan ölmeden gidebileceğimizden daha uzakta. Durup avlanmamız gerekecek.”</p>

  <p>“Etrafta bol av hayvanı olduğunu sanmam.”</p>

  <p>“Tahmin edeceğinden çok vardır, Yüce. Thün her kış geleneksel güney sınırlarına, bin yılı aşkın zamandır elimizde tuttuğumuz topraklara ulaşmaya çalışır, yine de buradaki kışlardan her nasılsa sağ çıkarlar. Aramızdan dünyanızda kış geçirmiş olanlar, karlı topraklarda yiyecek aramayı bilir. Tekrar orman sınırının altına indiğimizde, sizdeki tavşan ve geyiklere benzer yaratıklar olacaktır. Hayatta kalırız.”</p>

  <p>Pug seçeneklerini gözden geçirdi. Bir an sessizce düşündükten sonra, “Sanmam, Hokanu. Haklı olabilirsin, ama benim bulmayı ümit ettiğim şey, bir efsaneden ibaretse, herkesi geçerli bir neden olmadan yanımızda getirmiş oluruz. Sanatımı kullanarak babanın evine dönebilirim, birkaçınızı, üç veya belki dört kişiyi de beraberimde götürmeyi başarabilirim, ama ya gerisi? Yo, ayrılık zamanının geldiğini düşünüyorum.”</p>

  <p>Hokanu, babası ona Pug’ı korumasını emrettiği için itiraz edecek oldu, ama Pug siyah cüppeyi giymişti. “Nasıl istersen, Yüce.” Adamlarına işaret verdi. “Yiyeceklerinizin yarısını verin.” Pug’a, “Burada az yersen seni daha birkaç gün doyuracak kadar yiyecek var, Yüce,” dedi. Yiyecekler iki yolculuk çantasında toplanıp Pug’ın eyerinin arkasına asıldığında, Hokanu adamlarına beklemelerini işaret etti.</p>

  <p>Büyücü ile subay biraz ilerlediler ve Shinzawailerin oğlu, “Yüce, getirdiğin uyarıyı ve yolculuğunu düşündüm,” dedi. Aklındakileri söylemekte zorlanıyormuş gibi bir hali vardı. “Ailemin yaşamına çok şey getirdin, hepsi iyi değildi, ama babam gibi ben de her zaman senin şerefli, düzenbazlık nedir bilmeyen bir insan olduğuna inandım. Ana dünyanda bahsettiğin tüm bu sıkıntıların nedeninin bu efsanevi Düşman olduğuna inanıyor ve onun hem senin dünyanı, hem de bizim dünyamızı bulmak üzere olduğunu düşünüyorsan, ben de buna inanmak zorundayım. Korktuğumu itiraf ediyorum, Yüce. Utanıyorum.”</p>

  <p>Pug başını iki yana salladı. “Bunda utanacak bir şey yok, Hokanu. Düşman hepimizin kavrayışının ötesinde bir şey. Onu bir efsane, sen daha küçükken ve öğretmenlerin sana İmparatorluk’un tarihini anlatmaya başlamışken bahsedilen bir şey olarak gördüğünü biliyorum. Onu mistik görüde gören ben dahi, dünyalarımızın karşı karşıya olduğu hayal edilebilir en büyük tehlike olması dışında, kavrayamıyorum. Yo, Hokanu, bunda utanılacak bir şey yok. Gelmesinden korkuyorum. Kudretinden ve deliliğinden korkuyorum, çünkü o öfke ve nefretle yoğrulmuş akılsız bir şey. Ondan korkmayan herkesin akıl sağlığından şüphe ederim.”</p>

  <p>Hokanu onunla hemfikir olarak başını eğdi, sonra büyücünün gözlerinin içine baktı. “Milamber... Pug. Babamın içini rahatlattığın için sana teşekkür ederim.” Pug’ın Kasumi’den getirdiği mesajdan bahsediyordu. “Her iki dünyanın tanrıları seni esirgesin, Yüce.” Bir saygı ifadesi olarak başını eğdikten sonra atını sessizce çevirdi.</p>

  <p>Çok geçmeden Pug çağlardır hiçbir Tsuraninin ayak basmadığı geçidin üzerinde tek başına oturuyordu. Altında Yüksek Duvar’ın kuzey yamaçlarındaki ormanlar, onların ötesinde de Thünlerin dağ sıraları vardı. Ya tundraların ötesinde? Belki bir düş veya efsane. Her büyücünün siyah cüppeye hak kazanmak için girdiği son sınavdaki bir görüde bir anlığına görülen yabancı yaratıklar. Sadece İzleyiciler olarak anılan yaratıklar. Pug’ın ümidi Düşman hakkında, yaklaşan savaşta bir fark yaratacak bir tür bilgiye sahip olmalarıydı. Zira Pug yorgun atının üzerinde, Kelewan’ın en geniş kıtasındaki en büyük dağların rüzgarla savrulan yücelerinde otururken, büyük bir savaşın, iki dünyanın da yok oluşuyla sonuçlanabilecek bir savaşın başladığına emindi.</p>

  <p>Pug atını ilerlemeye zorladı ve hayvan aşağıya, tundralara ve bilinmeyene doğru ilerlemeye başladı.</p>

  <p class="ayrac"><img alt="ayrac" src="../Images/ayrac.png" /></p>

  <p>Pug dizginlerini çekti. Hokanu’nun devriyesiyle ayrıldığından beri, tundralara doğru inerken tepelerde hiçbir şey görmemişti. Şimdi, eteklerin bir gün uzağında, bir Thün grubu ona doğru hızla yaklaşıyordu. İnsan başlı atları andıran yaratıklar koşarken savaş şarkılarını söylüyor, güçlü toynakları tundrayı ritmik sarsıntılarla dövüyordu. Ama efsanevi at adamların aksine, bu yaratığın gövdesinin üst kısmı, ağır bir at veya katırın üzerinde bir tür kertenkelenin insan şeklinde büyümüş hali gibiydi. Kelewan’daki diğer tüm yerli canlılar gibi, altı ayaklıydılar ve diğer akıllı ırk olan böceğimsi cho-jalarda olduğu gibi, üst bacaklar kollara dönüşmüştü. İnsanların aksine, altı parmakları vardı.</p>

  <p>Pug Thünler neredeyse yanına gelene kadar bekledi, sonra da mistik bir engel kurup ona çarpmalarını izledi. Thünlerin hepsi de iriyarı, savaşçı erkeklerdi, gerçi Pug türün dişisinin neye benzeyeceğini tasavvur edemiyordu. Yine de, tüm yabancı görünümlerine rağmen bu yaratıklar, Pug’ın aynı koşullarda genç insan savaşçılardan bekleyeceği gibi tepki verdiler: kafaları karışarak ve kızarak. Birkaçı boş yere engeli döverken diğerleri gözlemek için biraz uzaklaştılar. Sonra Pug Shinzawai Lordunun yolculuk için verdiği başlığı çıkardı. Mistik engelin sisinin ardından, genç Thünlerden biri üzerinde siyah cüppeyi gördü ve arkadaşlarına seslendi. Dönüp kaçtılar.</p>

  <p>Üç gün onu saygılı bir mesafeden izlediler. Bazıları kaçıp gitti ve bir ara geriye kalanlara diğer Thünler katıldı. Arkasında sürekli Thünler olduğu halde bu geliş gidişler, aralıksız devam etti. Geceleyin Pug kendisiyle atının çevresine bir koruma çemberi dikiyor ve ertesi sabah uyandığında Thünler hâlâ onu izliyor oluyorlardı. Derken, dördüncü günde, Thünler nihayet barışçıl bir temas kurdular.</p>

  <p>Tek bir Thün, ellerini başının üzerinde beceriksizce kavuşturmuş, avuç içlerini birleştirip Tsuranilerin müzakere işaretini yaparak ona doğru yaklaştı. Pug yaklaştığında ihtiyarlardan birini gönderdiklerini gördü.</p>

  <p>“Kabilene şerefler olsun,” dedi Pug yaratığın Tsurani dilini bilmesini ümit ederek.</p>

  <p>Buna yanıt olarak insan sesine çok yakın bir kıkırdama geldi. “Bu ilk kez oluyor, siyah olan. Bana insan şeref vermemişti hiç.” Koyu bir aksanı vardı, ama söyledikleri anlaşılabiliyordu ve acayip, kertenkeleyi andıran yüz hatları tuhaf bir biçimde manalıydı. Thün silahsızdı, ama eski yara izlerinden bir zamanlar kudretli bir savaşçı olduğu anlaşılıyordu. Şimdiyse ihtiyarlık onu dinçliğinden büyük ölçüde yoksun bırakmıştı.</p>

  <p>Pug kuşkusunu ifade etti. “Sen kurban mısın?”</p>

  <p>“Yaşamım senindir. İstersen gök ateşlerini indir. Ama sanmam istediğini.” Yine o kıkırdama. “Thünler Siyah olanlarla karşılaşmıştı. Ya gitmeye bu kadar yakın birini neden alasın gök ateşin koca bir kabileyi yakabilecekken? Yo, sen ancak kendi amaçların için çalışırsın, değil mi? Yakında buz avcılarıyla, sürü halinde gezen katillerle yüzleşmeye bırakılacaklara sıkıntı vermek, senin amacın değil.” Pug Thün’ü inceledi. Neredeyse göçebe sürüye ayak uyduramayacak ve kabile tarafından tundranın avcılarına terk edilecek yaştaydı.</p>

  <p>“Yaşın sana bilgelik getirmiş. Thünlerle bir alıp veremediğim yok. Tek istediğim kuzeye geçmek.”</p>

  <p>“Thün Tsuranice sözcük. Bizler Lasura halkıyız. Siyah olanları gördüm. Sizler belalı kişiler. Dövüş neredeyse kazanıldı, sonra siyahlar gök ateşi getirdi. Tsurani cesurca savaşır ve Tsurani büyük ödüldür, ama siyah olanlar? Lasura’yı rahat bırakmak işiniz değildir çoğu zaman. Neden geçmek istiyorsun dağlarımızdan?”</p>

  <p>“Uzun çağlar öncesinden kalma, büyük bir tehlike var. Kelewan’ın bütünü, Tsuraniler için olduğu kadar Thünler için de bir tehlike. Bu tehlikenin nasıl karşılanacağını bilenler, buzun yükseklerinde yaşayanlar olduğunu sanıyorum.” Kuzeyi işaret etti.</p>

  <p>İhtiyar savaşçı irkilen bir at gibi şaha kalktı ve Pug’ın atı ürktü. “O halde, deli siyah, kuzeye git. Orada ölüm bekler seni. Öğreneceğini öğren. Buzda yaşayanlar kimseyi hoş karşılamaz ve Lasura’nın delilerle tartışmaya niyeti yoktur. Deliye zarar verenlere tanrılar zarar verir. Tanrılar dokunmuş sana.” Fırlayıp uzaklaştı.</p>

  <p>Pug hem ferahlama hem de korku hissetti. Thünlerin ‘buzda yaşayanlar’ı bilmesi İzleyicilerin ne uydurma veya uzun zaman önce tarihe karışmış olmama ihtimallerinin var olduğunu gösteriyordu. Ama Thün’ün uyarısı görevi için korku duymasına yol açtı. Onu yükseklerde, kuzeyin buzlarında bekleyen neydi?</p>

  <p>Thün çetesi ufukta kaybolurken Pug uzaklaştı. Buzlardan rüzgar geliyordu ve cüppesine sarındı. Daha önce kendini hiç bu kadar yalnız hissetmemişti.</p>

  <p class="ayrac"><img alt="ayrac" src="../Images/ayrac.png" /></p>

  <p>Yine haftalar geçmiş ve at ölmüştü. Bu Pug’ın at etiyle ilk yaşaması değildi. Kendini kısa mesafelere yollamak için sanatlarını kullanıyor, ama daha çok yürüyordu. Onu her türlü tehlikeden çok rahatsız eden şey, zaman konusunda bir fikri olmamasıydı. Düşman’ın yaklaşan saldırısı hakkında hiçbir zaman mefhumuna sahip değildi. Bildiği kadarıyla Düşman Midkemia’ya girmek için yıllara ihtiyaç duyuyor olabilirdi. Başka ne olursa olsun, altın köprü zamanında sahip olduğu kudrete hâlâ sahip olamayacağını biliyordu, aksi halde Midkemia’yı ezip geçerdi ve gezegendeki hiçbir güç onu durduramazdı.</p>

  <p>Pug kuzeye doğru ilerlerken, temposu iyice yeknesak bir hal aldı. Hafif bir yükseltiye varana kadar yürüyor ve gözlerini uzaktaki bir noktaya dikiyordu. Konsantre olarak kendisini oraya düşünce gücüyle aktarabiliyordu, ama yorucu ve biraz da tehlikeliydi. Yorgunluk zihnini uyuşturuyordu ve onu hareket ettirmek için gereken enerjiyi toplarken yaptığı herhangi bir hata ona zarar verebilir, hatta onu öldürebilirdi. Bu yüzden kendisini yeterince uyanık ve böyle bir büyü yapmaya uygun bir yerde hissedene kadar yürüyordu.</p>

  <p>Sonra bir gün uzaktan tuhaf bir şey görmüştü. Buzlu yarın üzerinde yükselen tuhaf bir şey vardı. Açıkça görülemeyecek kadar uzakta olduğundan, hatları belirsizdi. Oturdu. Küçük Yol büyücüleri tarafından kullanılan bir uzağı görme büyüsü vardı. Onu bir an önce okumuşçasına hatırlıyordu; bu zihnindeki, Savaş Lordu’nun yaptığı işkence ve büyü yapmasını engellemek için yapılmış efsun yüzünden her nasılsa gelişmiş bir yetenekti. Ama ölüm korkusunun verdiği güçlü uyarıcı olmadığından, büyünün işine yaramasını sağlayamıyordu. İçini çekerek ayağa kalktı ve ayaklarını sürüyerek kuzeye doğru yürümeye başladı.</p>

  <p>Üç gündür büyük bir buzulun ön kenarının üzerinden göğe yükselen buzdan kuleyi görüyordu. Şimdi yüksek bir yere güçlükle tırmandı ve uzaklığı tarttı. Kendisini bilinen bir konum, zihnini odaklayacağı bir desen olmaksızın bir yerden başka bir yere aktarmak, hedefini göremediği sürece tehlikeli bir işti. Girişe benzeyen bir yerin önündeki ufak bir kaya çıkıntısını seçti ve bir büyü yaptı.</p>

  <p>Bir an sonra esrarlı sanatlarla yapılmış, buzdan bir kuleye giren bir kapının önünde duruyordu. Kapıda cüppeli bir şekil belirdi. Sessizlik ve zerafetle hareket ediyordu, ama kukuletasının derin karanlığından yüz hatları hiç görünmüyordu.</p>

  <p>Pug bekledi ve hiçbir şey söylemedi. Thünlerin bu yaratıklardan korktuğu belliydi ve Pug kendisi namına pek korku duymasa da, kıracağı bir pot, Düşman’ı durdurmak konusunda onlara yardım edebileceğini düşündüğü tek kaynağa malolabilirdi. Yine de, gerekirse kendisini korumak için her an hazırlıklıydı.</p>

  <p>Rüzgarlar kar tanelerini etrafında girdaplar halinde savururken, cüppeli şekil Pug’a onu izlemesini işaret edip kapıya doğru döndü. Pug bir an tereddüt ettikten sonra cüppeli şeklin ardından kuleye girdi.</p>

  <p>Kulenin içinde, duvarlara oyularak yapılmış merdivenler vardı. Kulenin kendisi de buzdan yapılmış gibiydi, ama her nedense içerisi hiç soğuk değildi; aslına bakılırsa, tundranın acı yelinden sonra kule neredeyse sıcak geliyordu. Merdivenler kulenin zirvesine, aşağıda da buzun içine iniyordu. Pug içeri girdiğinde şekil merdivenlerin aşağısında neredeyse gözden kaybolmuştu. Hedefi buzulun çok altındaymış gibi, imkansız görünen bir mesafe boyunca indiler. Durduklarında Pug yüzeyin yüzlerce metre altında olduklarına emindi.</p>

  <p>Merdivenin dibinde, duvarlarla aynı ılık buzdan yapılan geniş bir kapıya geldiler. Şekil kapıdan geçti ve Pug yine onu izledi. Diğer tarafta gördüğü şey hayretten donakalmasına neden oldu.</p>

  <p>Görkemli buzdan anıtın, Kelewan’ın Kuzey Kutbu’nun donmuş ıssız topraklarının altında, bir orman vardı. Üstüne üstlük, Kelewan’daki hiçbir ormana benzemeyen bir ormandı ve ulu meşeler, karaağaçlar, dişbudak ve çamları gören Pug’ın yüreği küt küt atmaya başladı. Çizmelerinin altındaki şey toprak değil, buzdu ve dört bir yanda yeşil dallar ve çardaklardan yumuşak, yeşil bir ışık yayılıyordu. Pug’ın kılavuzu bir yolu işaret etti ve tekrar öne geçti. Ormanın derinlerinde geniş bir açıklığa geldiler. Pug önündeki manzaranın bir benzerini hiç görmemişti, ama başka bir yer, çok uzaklarda, buna çok benzeyen başka bir yer olduğunu biliyordu. Açıklığın ortasında aralarına kurulmuş, dalların sırtındaki yollarla birbirlerine bağlanan koca koca platformların olduğu, dev ağaçlar yükseliyordu. Gümüş, beyaz, altın ve yeşil ışıklar, mistik bir ışıkla için için yanıyor gibiydi.</p>

  <p>Pug’ın kılavuzu ellerini başlığına kaldırıp yavaşça açtı. Pug’ın gözleri hayretle açıldı, zira önünde duran yaratığı Midkemia’da yetişen birisinin tanımamasına imkan yoktu. Pug’ın ifadesinde bariz bir inanmazlık vardı ve neredeyse konuşamaz haldeydi. Önünde ihtiyar bir elf duruyordu, hafif bir gülümsemeyle, “Elvardein’e hoşgeldin, Meclis’ten Milamber. Yoksa sana Crydeeli Pug denilmesini mi yeğlersin? Seni bekliyorduk,” dedi.</p>

  <p>“Pug’ı tercih ederim,” dedi yarı fısıldayarak. Midkemia’nın yaşayan ikinci en eski ırkının yabancı bir gezegenin buzlarının derinlerinde, bu olanaksız ormanda yaşarken bulmaktan o kadar şaşırmıştı ki, kendini ancak biraz toparlayabilmişti. “Bu yer nedir? Sen kimsin ve buraya geldiğimi nereden bildin?”</p>

  <p>“Biz pek çok şeyi biliriz, Crydee’nin oğlu. Dehşetlerin, adına Düşman dediğiniz o en büyüğüyle yüzleşmenin zamanı geldiği için buradasın. Öğrenmek için buradasın. Biz de öğretmek için buradayız.”</p>

  <p>“Siz kimsiniz?”</p>

  <p>Elf Pug’a dev bir platformu işaret etti. “Öğrenmen gereken çok şey var. Yanımızda bir yıl kalacaksın ve buradan ayrıldığında, şimdi ancak gözucuyla görebildiğin bir kudrete ve idrake ulaşacaksın. Bu eğitim olmadan, yaklaşan savaştan sağ çıkamazsın. Bu eğitim sayesinde, iki dünyayı kurtarabilirsin.” Pug öne eğilirken başını sallayan elf Pug’ın yanında yürümeye başladı. “Bizler elf türünün Midkemia’dan uzun zaman önce kaybolan bir ırkıyız. Bizler o dünyanın en ihtiyar ırkı, insanların Ejder Lordları olarak bildiği Valheruların hizmetkarlarıyız. Uzun zaman önce bu dünyaya geldik ve senin de öğreneceğin nedenlerden dolayı, burada yaşamayı seçtik. Seni bize getirenin dönüşünü gözlüyoruz. Düşman’ın dönüşünü göreceğimiz güne hazırlanıyoruz. Bizler eldarız.”</p>

  <p>Bunu duyarak sersemleyen Pug hayretler içinde kalmıştı. Sessizlik içinde elflerin şehri Elvandar’ın ikizine, buzların derinliklerinde, eldarın Elvardein adını verdiği yere adım attı.</p>

  <p class="ayrac"><img alt="ayrac" src="../Images/ayrac.png" /></p>

  <p>Arutha salonda yürüyordu. Lyam da yanındaydı. Arkalarında Volney, Rahip Nathan ve Rahip Tully koşturuyordu. Fannon, Gardan ve Kasumi, Jimmy ve Martin, Roald ve Dominic, Laurie ve Carline beraberce sürü halinde arkadan geliyordu. Prens’in üzerinde hâlâ Crydee’den gemiyle gelirken giydiği lekeli ve paralanmış yolculuk giysileri vardı. Hızlı ve bereket versin ki, olaysız bir yolculuk yapmışlardı.</p>

  <p>İki muhafız hâlâ Pug’ın mühürlediği odanın dışında bekliyordu. Arutha onlara kapıyı açmalarını işaret etti. Kapı açıldığında elini sallayarak yana geçmelerini işaret etti ve kılıcının kabzasıyla Pug’ın tembihlediği gibi mührü parçaladı.</p>

  <p>Prens ile iki rahip Prenses’in yanına koştular. Lyam ile Volney geriye kalanları dışarıda tuttu. Nathan elf Efsunörücüler tarafından yapılan ilacın bulunduğu şişeyi açtı. Kendisine verilen talimatlar doğrultusunda Anita’nın dudaklarına bir damla döktü. Bir an hiçbir şey olmadı, sonra Prenses’in dudakları titredi. Ağzı kımıldandı ve dudaklarındaki damlayı yaladı. Tully ve Arutha onu oturttular; Nathan şişeyi Anita’nın ağzına yaklaştırıp ona içirdi. Anita şişedeki sıvının hepsini içip bitirdi.</p>

  <p>Gözlerinin önünde Anita’nın yanaklarındaki renk geri döndü. Arutha yanına çömelirken gözleri titreyip açıldı. Başını hafifçe çevirdi ve neredeyse sessiz bir fısıltıyla, “Arutha,” dedi. Eli usulca yaklaşıp hiç utanmadan ağlayan Arutha’nın ıslak yanağına dokundu. Arutha Anita’nın elini alıp öptü.</p>

  <p>Lyam ile diğerleri odaya doluştular. Rahip Nathan ayağa kalktı ve Tully, “Sadece bir dakika! Dinlenmesi lazım!” diye gürledi.</p>

  <p>Lyam gürültülü, mutlu kahkahasını koyuverdi. “Şunu bir dinleyin. Tully, Kral hâlâ benim.”</p>

  <p>Tully, “Seni Kesh İmparatoru, Queg Kralı, yanında bir de Dala Kalkanı Kardeşlerinin Baş Ustası dahi yapsalar umurumda değil. Benim için her zaman yeteneği kıt öğrencilerimden biri olacaksın. Bir saniye, sonra hepiniz dışarı,” dedi. Başını çevirdi, ama diğerleri gibi onun da yanakları ıslaktı.</p>

  <p>Prenses Anita etrafındaki bütün gülümseyen yüzlere bakarak, “Ne oldu?” dedi. Doğrulup oturdu ve yüzünü buruşturarak, “Ah, canım yandı,” dedikten sonra mahcup mahcup gülümsedi. “Arutha, sahiden ne oldu? Tek hatırladığım nikahta sana doğru döndüğüm...”</p>

  <p>“Daha sonra açıklarım. Sen dinlen, yakında tekrar görüşeceğiz.”</p>

  <p>Anita gülümseyip ağzıyla elini kapatarak esnedi. “Kusuruma bakmayın. Ama uykum var.” Yatağa yerleşti ve çok geçmeden uyumuştu.</p>

  <p>Tully onları odadan kovalamaya başladı. Dışarıya çıktıklarında Lyam, “Peder, bu nikahı ne zaman bitirebiliriz?” dedi.</p>

  <p>“Birkaç gün içinde,” dedi Tully. “O karışımın iyileştirici özellikleri olağanüstü.”</p>

  <p>“İki nikah,” dedi Carline.</p>

  <p>Lyam, “Rilannon’a dönene kadar bekleyecektim,” dedi.</p>

  <p>“Hayatta olmaz,” diye terslendi Carline. “İşimi şansa bırakacak değilim.”</p>

  <p>“Eh, Majesteleri,” dedi Kral Laurie’ye, “anlaşılan mesele karara bağlandı.”</p>

  <p>Laurie, “ ‘Majesteleri’ mi?” dedi.</p>

  <p>Lyam yürüyüp uzaklaşırken güldü ve elini sallayarak, “Elbette, Carline sana söylemedi mi? Kız kardeşimi halktan biriyle evlendiremem. Seni Salador Dükü yaptım,” dedi.</p>

  <p>Laurie öncekinden de sarsılmış görünüyordu. “Gel, aşkım,” dedi Carline elinden tutarak. “İdare edersin.”</p>

  <p>Arutha ve Martin güldüler ve Martin, “Son zamanlarda soylular sınıfının çivisi çıktı, fark ettin mi?” dedi.</p>

  <p>Arutha Roald’a döndü. “Senin istediğin altındı, ama benim teşekkürüm altının ötesine geçiyor. Bir ikramiye alacaksın. Volney, bu adam bizim kararlaştırdığımız fiyat olan, yüz altın lirayı alacak. Sonra da ikramiye olarak bunun on katını alacak. Teşekkür olarak da bir bin altın daha.”</p>

  <p>Roald sırıttı. “Çok cömertsiniz, Majesteleri.”</p>

  <p>“Ve kabul edersen, burada istediğin kadar misafirim olabilirsin. Muhafız birliğime katılmayı bile düşünürsün belki. Boşalmak üzere olan bir yüzbaşı mevkii var.”</p>

  <p>Roald selam verdi. “Teşekkür ederim, ama hayır, Majesteleri. Son zamanlarda, özellikle de bu son işten sonra yerleşme zamanının geldiğine karar verdim, ama askere yazılmak gibi bir hırsım yok.”</p>

  <p>“O halde istediğin kadar bizimle kalabilirsin. Kraliyet Vekilharcı’na senin için bir daire hazırlaması talimatını vereceğim,” dedi.</p>

  <p>Roald sırıtarak, “Teşekkür ederim, Majesteleri,” dedi.</p>

  <p>Gardan, “Bir yüzbaşı mevkiinin boşalmak üzere olduğu benim nihayet bu görevi tamamlayıp Majesteleri ile birlikte Crydee’ye dönebileceğim anlamına mı geliyor?” dedi.</p>

  <p>Arutha başını iki yana salladı. “Kusura bakma, Gardan. Muhafız birliğimin yüzbaşılığına Çavuş Valdis geçecek, ama senin emekliliğin daha gelmedi. Yıldızlimanı’ndan getirdiğin Pug’a ait o raporlara bakılırsa, etrafta olmana ihtiyacım olacak. Lyam seni Krondor Şövalye-Mareşali yapmak üzere.”</p>

  <p>Kasumi Gardan’ın sırtına bir şaplak attı. “Tebrikler, Mareşal.”</p>

  <p>Gardan, “Ama...” dedi.</p>

  <p>Jimmy beklentiyle gırtlağını temizledi. Arutha dönüp, “Evet, Toprak Beyi?” dedi.</p>

  <p>“Eh, ben düşünmüştüm ki...”</p>

  <p>“Bir şey mi soracaktın?”</p>

  <p>Jimmy gözlerini Arutha’dan Martin’e çevirdi. “Eh, hazır ödüller dağıtıyorken, düşündüm de...”</p>

  <p>“Ah, evet, elbette.” Arutha dönüp toprak beylerinden birini bularak, “Locklear!” diye bağırdı.</p>

  <p>Genç toprak beyi koşarak gelip Prens’in önünde eğildi. “Majesteleri?”</p>

  <p>“Toprak Beyi Jimmy’ye deLacy’nin yanına kadar eşlik et ve Baş Teşritafçı’ya Jimmy’nin artık Kıdemli Toprak Beyi olduğunu bildir.”</p>

  <p>Locklear ile birlikte uzaklaşırken Jimmy sırıttı. Bir şey söyleyecek oldu, sonra vazgeçip Locklear’ı izledi.</p>

  <p>Martin elini Arutha’nın omzuna koydu. “Gözünü o çocuktan ayırma. Bir gün Krondor Dükü olmaya ciddi ciddi niyeti var.”</p>

  <p>Arutha, “Bir gün olamazsa ne olayım,” dedi.</p>

  <p class="ayrac"><img alt="ayrac" src="../Images/ayrac.png" /></p>
</body>
</html>
