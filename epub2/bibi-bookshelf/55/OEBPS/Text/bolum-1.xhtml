<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/era.css" rel="stylesheet" type="text/css" />
</head>

<body>
  <p class="bolum_no">-1-</p>

  <p class="baslik">YENİDEN BULUŞMA</p>

  <p>&nbsp;</p>

  <p>Gemi hızla eve doğru yol alıyordu.</p>

  <p>Rüzgar yön değiştirmişti ve kaptanın sesi havada çınladı; mürettebatı tazelenen esintinin ve limana güven içinde ulaşmaya can atan bir kaptanın taleplerini yerine getirmek için koşuşturdular. Kaptan deneyimli bir yelkenciustasıydı, Kral’ın donanmasında neredeyse otuz yıl geçirmişti, on yedi yıldır da kendi gemisine komuta ediyordu. Ve Kraliyet Kartalı Kral’ın filosundaki en iyi gemiydi, ancak kaptan yine de biraz daha fazla rüzgar diliyordu, zira yolcular güvenli bir biçimde karaya çıkana dek kendisini rahat hissetmeyecekti.</p>

  <p>Ön güvertede kaptanın kaygılarının nedeni olan, üç uzun boylu adam duruyordu. Biri sarışın, biri esmer olan ikisi küpeştede durmuş, bir şakayı paylaşıyorlardı, zira ikisi de gülüyorlardı. İkisi de bir doksan boyundaydı ve bir savaşçı ya da avcının kendinden emin tavırlarına sahiptiler. Adalar Krallığı’nın Kralı Lyam ile ağabeyi ve Crydee Dükü Martin, pek çok şeyden, avlardan ve şölenlerden, yolculuktan ve politikadan, savaştan ve ihtilaftan, ara sıra da babaları Dük Borric’ten bahsediyorlardı.</p>

  <p>Diğer ikisi kadar uzun boylu ya da geniş omuzlu olmayan üçüncü adam, biraz ötede küpeşteye dayanmış, kendi düşünçelerine dalmıştı. Krondor Prensi ve üç kardeşin en küçüğü olan Arutha da geçmişi düşünüyordu, ama gördüğü şeyler Tsuranilerle yapılan, artık Gediksavaşları olarak anılan savaşta ölen babası üzerine değildi. Bunun yerine geminin yeşim rengi suları yaran pruvasını izliyor ve o yeşillikte, parıldayan iki yeşil göz görüyordu.</p>

  <p>Kaptan gemi direğine bir bakış attıktan sonra yelkenlerin rüzgara göre düzenlenmesini emretti. Bir kez daha ön güvertedeki üç adama baktı ve Rillanon’un uzun kulelerinin görünürde olmasını diledi. Zira bu üçü, Krallık’taki en nüfuzlu ve önemli adamlardı ve yelkenciustası, geminin başına bir talihsizlik gelmesi durumunda, Krallık’a neler olacağını düşünmek bile istemiyordu.</p>

  <p>Arutha kaptanın bağırışını ve yardımcılarıyla mürettebatının yanıtlarını hayal meyal duyuyordu. Son yılın olayları onu bitkin düşürdüğünden, etrafında olanlara pek az dikkat ediyordu. Düşüncelerini tek bir şeye odaklayabiliyordu: Rillanon’a ve Anita’ya dönmekte oluşuna.</p>

  <p>Arutha kendi kendisine gülümsedi. Yaşamı ilk on sekiz yılı boyunca olaysız görünmüştü. Ardından Tsurani istilası gelmiş ve dünya sonsuza dek değişmişti. Krallık’taki en iyi kumandanlardan biri sayılmaya başlamış, Martin’in şahsında varlığından bihaber olduğu bir ağabey bulmuş ve binlerce dehşete ve mucizeye tanık olmuştu. Ama Arutha’nın başına gelen en mucizevi şey, Anita’ydı.</p>

  <p>Lyam’ın taç giyme töreninden sonra ayrılmışlardı. Lyam bir yıla yakın süredir, kraliyet sancağını hem doğu lordlarına, hem de komşu ülkelerin krallıklarına sergilemekteydi; şimdiyse geri dönüyorlardı.</p>

  <p>Lyam’ın sesi Arutha’nın daldığı derin düşünceleri böldü. “Dalgaların parıltısında ne görüyorsun, küçük kardeşim?”</p>

  <p>Arutha başını kaldırıp bakarken Martin güldü ve Crydee’nin sabık Avcıustası, bir zamanlar adına Martin Longbow denilen kişi, en ufak kardeşine bakarak kafa salladı. “Bir yıllık vergisine iddiaya girerim ki, dalgalarda bir çift yeşil gözle şuh bir gülümseme görüyor.”</p>

  <p>Lyam, “Seninle iddiaya tutuşacak değilim, Martin. Rillanon’dan ayrıldığımızdan beri Anita’dan devlet işleriyle ilgili üç mesaj aldım. Annesi taç giymemden bir ay sonra mülklerine dönmesine rağmen, herkes onu Rillanon’da tutmak için işbirliği yapıyor. Kaba bir tahminle Arutha tüm bu zaman boyunca ondan ortalama haftada ikiden çok mektup aldı. İnsan bundan bir iki sonuç çıkarabilir,” dedi.</p>

  <p>“Onun gibi biri beni geride bekliyor olsa, ben de dönmeye can atardım,” diye onayladı Martin.</p>

  <p>Arutha ketum biriydi, iş derindeki duygularını açığa vurmaya gelince asabileşirdi ve Anita’ya ilişkin bir soru karşısında da iki kat hassasiyet gösteriyordu. Narin genç kadına imkansız bir aşkla tutulmuştu, kızın yürüyüşünden, hareketlerinden, sesinden, ona bakışından sarhoş oluyordu. Bu adamlar belki de Midkemia üzerinde, kendisini duygularını paylaşacak kadar yakın hissettiği yegane iki adam da olsa, çocukken bile bir şakaya hedef olduğunu hissettiğinde hoşgörülü davrandığı pek görülmemişti.</p>

  <p>Arutha’nın yüzü asılınca, Lyam, “Kara bakışlarını bir tarafa kaldır, ufak fırtına bulutu seni. Ben senin sadece Kral’ın değil, ağabeyinim de ve gerekirse kulaklarını çekebilirim,” dedi.</p>

  <p>Annelerinin ona verdiği takma ismin kullanılması ve Kral’ın Krondor Prensi’nin kulaklarını çekmesini tahayyül etmek, Arutha’nın hafifçe gülümsemesine neden oldu. Bir an sessiz durdu, sonra, “Bu konuda onu yanlış anladığımdan endişe ediyorum. Mektupları, sıcak olmasına rağmen, resmi, zaman zaman da mesafeli. Sarayında da pek çok genç hükümdar nedimi var,” dedi.</p>

  <p>Martin, “Krondor’dan kaçtığımız andan beri, yazgın mühürlendi, Arutha. O seni ilk andan okunun hedefine oturtmuştu, bir geyiği cezbeden bir avcı gibi. Crydee’ye varmadan önceleri, biz saklanırken bile, sana belirli bir şekilde bakıyordu. Yo, seni beklediğine şüphe yok.”</p>

  <p>“Üstelik,” diye ekledi Lyam, “ona hislerini açtın.”</p>

  <p>“Eh, tam olarak değil. Ama ona sevgi dolu düşkünlüğümü ifade ettim.”</p>

  <p>Lyam ile Martin birbirlerine baktılar. “Arutha,” dedi Lyam, “yıl sonu vergi hesaplarını yapan bir katip kadar tutkulu mektup yazarsın sen."</p>

  <p>Üçü de güldüler. Aylar süren yolculuk, aralarındaki ilişkinin yeniden tanımlanmasına olanak sağlamıştı. Martin çocukluklarında diğer ikisinin hem öğretmeni, hem de arkadaşı olmuş, onlara avcılığı ve ahşap işçiliğini öğretmişti. Ama aynı zamanda o zamanlar, Avcıustası sıfatıyla, Dük Borric’in personelinin üst mevkiden bir üyesi olmasına rağmen, halktan biriydi. Babalarının gayri meşru oğlu, kendilerinin de ağabeyi olduğunun açığa çıkmasıyla birlikte üçü bir alışma devresinden geçmişlerdi. O zamandan beri serüven arayanların sahte yoldaşlığına, çıkar sağlamayı umanların boş dostluk ve sadakat vaatlerine katlanmak zorunda kalmış ve bu arada başka bir şeyi keşfetmişlerdi. Üçü de diğer ikisinin şahsında, güvenebilecekleri, sırlarını açabilecekleri, mevkide bu ani yükselişin ne anlama geldiğini anlayan ve yeni yüklenen sorumlulukların baskısını paylaşan iki adam bulmuşlardı. Üçü de diğer ikisinin şahsında birer dost bulmuştu.</p>

  <p>Arutha kendi kendisine gülerek başını iki yana salladı. “Sanırım ben de en baştan beri biliyorum, şüphelerim de olsa. O kadar genç ki.”</p>

  <p>Lyam, “Yaklaşık olarak Babamla evlendiğinde annemizin olduğu yaşta, demek istiyorsun herhalde?” dedi.</p>

  <p>Arutha Lyam’a şüpheci bir bakışla baktı. “Her şeye bir cevabın var mı senin?”</p>

  <p>Martin Lyam’ın sırtına bir şaplak attı. “Elbette,” dedi. Sonra usulca, “O yüzden Kral o,” diye ekledi. Lyam Martin’e yalandan bir kaş çatışıyla dönünce de, en büyük ağabey devam etti. “Bu yüzden, döndüğümüz zaman, ona evlenme teklif et, sevgili kardeşim. O zaman Rahip Tully’yi ateşin başında uyuklamakta olduğu yerden uyandırabilir ve hep birlikte Krondor’a yollanıp neşeli bir düğün yapabiliriz. Ben de bütün bu kahrolası yolculuklara son verip Crydee’ye dönebilirim.”</p>

  <p>Yukarıdan biri, “Kara göründü!” diye haykırdı.</p>

  <p>“Ne yanda?” diye bağırdı kaptan.</p>

  <p>“Dosdoğru ileride.”</p>

  <p>Uzaklara bakan Martin’in idmanlı avcı gözleri, uzaktaki kıyıları herkesten önce gördü. Elini sessizce kardeşlerinin omuzlarına koydu. Bir süre sonra üçü de mavi gökyüzüne yaslanan uzun kulelerin ırak siluetini görebildi.</p>

  <p>Arutha usulca, “Rillanon,” dedi.</p>

  <p class="ayrac"><img alt="ayrac" src="../Images/ayrac.png" /></p>

  <p>Hafif ayak sesleri ile aceleyle seğirten ayakların üzerinde toplanmış bol bir eteğin hışırtısı, uzun bir salonda kararlı adımlarla ilerleyen, narin bir şeklin görüntüsüne eşlik ediyordu. Haklı bir yakıştırmayla sarayın en güzeli olarak kabul edilen hanımın latif yüz hatları, pek de hoşnut olmayan bir ifadeye bürünmüştü. Salonun iki yanına dizilmiş muhafızlar sırtlanın duvara vererek duruyorlardı, ama gözleri onun geçişini izliyordu. Muhafızlar arasında birden fazlası hanımın iyi bilinen asabiyetinin muhtemel hedefini düşündü ve içten içe gülümsedi. Şarkıcının gözü açılmak üzereydi, kelimenin tam anlamıyla.</p>

  <p>Kral’ın kız kardeşi olan Prenses Carline, aynı anda hem yana sıçrayıp hem de ona selam vermeye çalışarak, kendisini kıç üstü oturtan bir yiğitlikte bulunan, şaşalamış bir hizmetkarın yanından bir leydiye hiç de yakışmayan bir tarzda, bir hışımla geçerek sarayın misafir kanadında kayboldu.</p>

  <p>Carline bir kapının önüne gelince durdu. Açılmış, koyu renk saçlarını düzelttikten sonra kapıyı çalmak üzere elini kaldırdı, sonra durdu. Kapının açılmasını bekleme düşüncesi sinirini bozduğu için mavi gözleri kısıldı, bu yüzden geldiğini duyurmadan kapıyı iterek açmakla yetindi.</p>

  <p>Gece perdeleri hâlâ kapalı olduğundan, oda karanlıktı. Geniş yatak Carline’in kapıyı arkasından çarpması üzerine inleyen, battaniyelerin altındaki, geniş bir yumru tarafından işgal edilmişti. Carline üzerine giysilerin saçılmış olduğu zeminin üzerinde adımını seçerek perdeleri sertçe açtı ve parlak, sabah ortası güneşini içeri saldı. İki kırmızı halkalı göz yatak örtülerinin altından bakarken yumrudan yeni bir inleme duyuldu. “Carline,” dedi kum ve çatlak bir sesle, “beni kavurarak öldürmeye mi çalışıyorsun?”</p>

  <p>Carline gelip yatağın başucunda durarak çıkıştı; “Bütün gece kafayı çekmemiş ve beklendiği gibi sabahleyin kahvaltıya gelmiş olsaydın, ağabeylerimin gemisinin görüldüğünü duymuş olabilirdin. İki saat içinde rıhtıma varmış olacaklar.”</p>

  <p>Ozan, seyyah, Gediksavaşı kahramanlarından ve son zamanlarda saray şarkıcısı ve Prenses’in daimi eşlikçisi olan Tyr-Soglu Laurie, doğrulup oturdu ve yorgun gözlerini ovuşturdu. “Kafayı çekmiyordum. Dolth Kontu repertuvarımdaki şarkıların hepsini dinlemekte ısrar etti. Neredeyse şafak sökene kadar şarkı söyledim.” Gözlerini kırpıştırdı ve Carline’e gülümsedi. Özenle düzeltilmiş sarı sakalını kaşıyarak, “Adamın tahammülü sınırsız, ama aynı zamanda da müzik zevki kusursuz,” dedi.</p>

  <p>Carline yatağın kenarına oturdu, ona doğru eğildi ve ona ufak bir öpücük verdi. Kendisini sarmalamaya çalışan kollardan ustalıkla sıyrıldı. Elini Laurie’nin göğsüne koyup onu uzakta tutarak, “Dinle bakalım, seni âşıkane bülbül, Lyam, Martin ve Arutha çok geçmeden burada olacak ve Lyam maiyetini toplar ve formaliteleri bitirir bitirmez, ona evliliğimiz konusunu açacağım,” dedi.</p>

  <p>Laurie kaçacak delik ararcasına etrafına bakındı. Son yıl içinde, ilişkileri derinlik ve tutku bakımından ilerlemişti, ama Laurie’nin evlilik konusuna karşı neredeyse refleks kabilinden bir kaçınma tepkisi vardı. “Şimdi bak, Carline-” diye söze girdi.</p>

  <p>Carline parmağını Laurie’nin çıplak göğsüne batırarak, “Hakikaten de ‘Şimdi, Carline!”’ diye araya girdi. “Seni soytarı, sırf bana kur yapma izni almak için yalvar yakar olan doğulu prensler, Krallık’taki düklerin yarısının oğulları ve daha kim bilir kaç kişi var. Ben ise onları her zaman yok saydım. Ya ne uğruna? Kafasız bir müzisyen duygularımla oynasın, diye mi? Eh, hesabı tutmanın zamanı geldi.”</p>

  <p>Laurie darmadağın sarı saçlarını iterek sırıttı. Doğrulup oturdu ve daha Carline bir şey yapamadan onu uzun uzun öptü. Uzaklaştığında, “Carline, canımın sevdiği, lütfen. Bu yollardan daha önce geçtik,” dedi.</p>

  <p>Carline’in öpücük esnasında yarı kapalı olan gözleri birden faltaşı gibi açıldı. “Ah! Demek bu yollardan daha önce geçtik, ha?” dedi büyük bir hiddetle. “Evleneceğiz. Son sözüm budur.” Laurie’nin ona yeniden sarılmasına engel olmak için ayağa kalktı. “Prenses ile ozan âşığı, sarayın skandalı haline geldi. Üstelik özgün bir hikaye de değil. İnsanlar bana gülmeye başlıyor. Lanet olsun, Laurie, neredeyse yirmi altı yaşıma geldim. Benim yaşımdaki kadınların çoğu sekiz, dokuz yıllık evli. Kız kurusu olarak öleyim mi istiyorsun?"</p>

  <p>Hâlâ bunları komik bulan Laurie, “Asla, aşkım,” diye yanıt verdi. Carline’in güzelliğinin ve herhangi birinin ona kız kurusu demesi ihtimalinin düşüklüğünün yanı sıra, kız ondan on yaş küçüktü; çocukça öfke patlamaları da bu algılamaya katkıda bulunuyordu. Laurie tamamen doğruldu ve kahkahalarını zaptederken ellerini bir çaresizlik jestiyle iki yana açtı. “Ben neysem oyum, sevgilim, ne fazlası, ne de azı. Burada özgür bir adam olduğum zamanlarda herhangi bir yerde bulunmadığım kadar uzun zamandır bulunuyorum. Gerçi, bunun öncekinden çok daha hoş bir esaret olduğunu teslim etmem gerek.” Tsuranilerin anadünyası olan Kelewan gezegeninde köle olarak geçirdiği yıllardan bahsediyordu. “Ama ne zaman bir daha yollara düşmek isteyeceğimi bilemezsin.” Konuşurken Carline’nin öfkesinin tırmandığını görüyordu ve kendi kendisine, kızın tabiatındaki en kötü özellikleri ortaya çıkaranın kendisi olduğunu itiraf etmek zorunda kaldı. Hızla şerit değiştirdi. “Hem iyi bir... Kral’ın kız kardeşinin kocasına ne deniyorsa, işte ondan olup olmayacağımı bilmiyorum.”</p>

  <p>“Eh, buna alışsan iyi olacak. Şimdi ayağa kalk da giyin.”</p>

  <p>Laurie Carline’nin ona attığı pantolonu kaptı ve çabucak üzerine giydi. Giyinme işini bitirdiğinde onun önünde durdu ve kollarını Carline’in beline doladı. “Tanıştığımız günden beri sana tapan bir kulun oldum, Carline. Hiç kimseyi seni sevdiğim gibi sevmedim, sevemem de, ama-”</p>

  <p>“Biliyorum. Aynı bahaneleri aylarca dinledim.” Bir kez daha göğsüne parmağını batırdı. “Sen hep bir seyyahtın,” diye alay etti. “Her zaman özgürdün. Bir yere takılıp kalırsan nasıl davranacağını bilemiyorsun -gerçi Kral’ın sarayına postu sermeye katlanabildiğin gözümden kaçmadı.”</p>

  <p>Laurie gözlerini göklere çevirdi. “Bu gerçek.”</p>

  <p>“Eh, âşığım, bu bahaneler gariban bir meyhanecinin kızına veda ederken işini görebilir, ama burada sana pek faydaları olmaz. Lyam’ın bütün bunlar hakkında ne düşüneceğini göreceğiz. Arşivlerde asillerle kırıştıran avam tabakadan şahıslarla ilgili bir kanun mutlaka vardır, tahmin ederim.”</p>

  <p>Laurie kıs kıs güldü. “Var. Benden faydalanman karşılığında babam bir altın lira, bir çift katır, bir de çiftlik almaya hak kazanıyor.”</p>

  <p>Carline birden kıkırdadı, güldüğünü saklamaya çalıştı, sonra da bir kahkaha attı. “Seni piç kurusu.” Laurie’ye sıkı sıkı sarılarak başını omzuna koydu ve içini çekti. “Sana hiç kızgın kalamıyorum.”</p>

  <p>Laurie onu kollarıyla nazikçe sardı. “Sana zaman zaman kızman için haklı gerekçeler veriyorum,” dedi usulca.</p>

  <p>“Evet, öyle.”</p>

  <p>“Eh, o kadar da sık değil.”</p>

  <p>Carline, “Buraya bak, seni serseri,” dedi. “Ağabeylerim şu anda limana yaklaşıyor; sense burada durmuş ağız dalaşı yapıyorsun. Benimle laubali olmaya cüret ediyor olabilirsin, ama Kral meselelerin halihazırdaki durumundan pek haz etmeyebilir.”</p>

  <p>Laurie sesinde bariz bir kaygıyla, “Ben de bundan korkuyorum,” dedi.</p>

  <p>Carline’in tavrı birden yumuşadı. Yüzünde yatıştırıcı bir ifade belirdi. “Lyam ben ne istersem onu yapacaktır. Ufacık bir çocuk olduğum zamandan beri gerçekten istediğim bir şeye hayır diyebildiği olmamıştır hiç. Burası Crydee değil. Burada işlerin farklı yürüdüğünü, benim de artık çocuk olmadığımı biliyor.”</p>

  <p>“Ben de fark ettiydim.”</p>

  <p>“Seni serseri. Bak, Laurie. Sen basit bir çiftçi ya da ayakkabı tamircisi değilsin. Bildiğim her ‘eğitim görmüş’ soyludan daha fazla dil biliyorsun. Okuyup yazabiliyorsun. Çok gezmişsin, Tsurani dünyasında bile. Zekan ve yeteneğin var. Yönetmeye bunu doğum hakkıyla kazanan pek çok soyludan daha kadirsin. Üstelik, dük olmadan önce avcı olan bir ağabeyim olabiliyorsa, neden bir zamanlar ozan olan bir kocam olamasın ki?”</p>

  <p>“Mantığına laf yok. Sadece iyi bir yanıtım yok. Sana duyduğum sevginin haddi hesabı yok, ama gerisi-"</p>

  <p>“Mesele şu ki, sen yönetme kabiliyetine sahipsin, ama sorumluluğu istemiyorsun. Tembelsin işte.”</p>

  <p>Laurie güldü. “Babam da on üç yaşımda beni evden bu yüzden attı. Benden asla doğru dürüst bir çiftçi olmayacağını söylediydi.”.</p>

  <p>Carline onu nazikçe itti, ses, daha ciddi bir tona büründü. “İşler değişiyor, Laurie. Bunu çok düşündüm. Daha önce iki kez âşık olduğumu sandım, ama kim olduğumu unutup da böyle utanmaz davranmama bir tek sen neden oldun. Seninle birlikteyken, hiçbir şey mantıklı değil, ama bunun zararı yok, çünkü mantıklı olup olmadığını umursamıyorum. Ama şimdi umursamak zorundayım. Bir karar versen ve elini çabuk tutsan iyi olacak. Mücevherlerim üzerine iddiaya girerim ki, Arutha ile Anita, ağabeylerim sarayda bir gün geçirmeden nişanlandıklarını açıklayacaklar. Bunun anlamı da, hep birlikte onların düğünü için Krondor’a yollanacağız.</p>

  <p>“Onlar evlendiğinde, Lyam ile birlikte buraya döneceğim. Bizimle birlikte dönüp dönmeyeceğine karar vermek sana kalmış, Laurie.” Onun gözlerinin içine baktı. “Seninle muhteşem bir zaman geçirdim. Önce Pug, sonra da Roland hakkında çocukça hayaller kurarken tahayyül bile edemeyeceğim duyguları tattım. Ama bir seçim yapmaya hazırlanman gerekiyor. Sen benim ilk âşığımsın ve her zaman yüreğime en yakın sevgilim olacaksın, ama buraya döndüğüm zaman ya kocam olacaksın ya da bir anı.”</p>

  <p>Laurie cevap veremeden de kapıya doğru yürüdü. “Seni her yönden seviyorum, seni serseri. Ama zaman kısa.” Durdu. “Şimdi benimle gel de Kral’ı selamla.”</p>

  <p>Laurie yanına geldi ve ona kapıyı açtı. Arabaların karşılama komitesini rıhtıma götürmek üzere bekledikleri yere doğru seğirttiler. Ozan, seyyah ve Gediksavaşları kahramanı, Tyr-Soglu Laurie, bu kadının yanındaki varlığının fena halde farkındaydı ve bundan sonsuza dek mahrum kalmanın nasıl bir duygu olacağını tahmin etmeye çalıştı. Bu ihtimal karşısında kendisini su götürmez bir biçimde mutsuz hissetti.</p>

  <p class="ayrac"><img alt="ayrac" src="../Images/ayrac.png" /></p>

  <p>Adalar Krallığı’nın başkenti olan Rillanon, Kralını karşılamak için bekliyordu. Binalar şenlik flamaları ve sera çiçekleriyle donanmıştı. Çatılarda görkemli flandralar&nbsp;<a id="a1"></a><a href="../Text/dipnot.xhtml#a1"><span class="dipnot1"><sup>{1}</sup></span></a>&nbsp;uçuşuyordu ve Kral’ın geçeceği sokakların üzerinde, binaların arasına göz alıcı bayraklar asılmıştı. Krallığın Mücevheri olarak bilinen Rillanon, pek çok tepenin yamacında duruyordu; zarif kuleler, hafif kemerler ve ince köprülerle dolu, fevkalade bir yerdi. Merhum Kral Rodric, şehrin restorasyonuna kalkışarak sarayın önündeki binaların pek çoğuna güzelim mermer ve kuvars cephe kaplamaları eklediğinden, şehir ikindi güneşinde parıldayan bir harikalar diyarına dönüşmüştü.</p>

  <p>Kraliyet Kartalı, karşılama grubunun beklemekte olduğu, Kral’ın rıhtımına yaklaştı. Uzakta, rıhtımı gören binaların ve tepe yamaçlarının üzerinde, vatandaşlar sürüler halinde toplaşmış, genç krallarının dönüşüne alkış tutuyordu. Rillanon yıllardır Kral Rodric’in deliliğinin kara gölgesinde yaşamıştı ve Lyam hâlâ şehir nüfusunun büyük bölümü için bir yabancı da olsa, çok seviliyordu; çünkü gençti, yakışıklıydı, Gediksavaşları’nda gösterdiği cesaret iyi biliniyordu ve büyük cömertlik göstermişti. Vergileri düşürmüştü.</p>

  <p>Liman kılavuzu, bir ustaya özgü rahatlıkla Kral’ın gemisini ona ayrılan yere getirdi. Gemi çabucak rıhtıma bağlandı ve borda iskelesi indirildi.</p>

  <p>Arutha ilk inen Lyam’ı izledi. Lyam, geleneklerin gerektirdiği biçimde, dizlerinin üzerine çöktü ve anayurdunun toprağını öptü. Arutha’nın gözleri kalabalıkta Anita’yı aradı, ama Lyam’ı selamlamak üzere yaklaşan asillerin arasında onu göremedi. Arutha’nın dikkatine ozan Laurie’nin yanından ayrılıp koşan ve Lyam’a sarılan kız kardeşi takıldı. Karşılama komitesinin diğer üyeleri örfler konusunda Carline kadar serbest olmasa da, Kral’ın hizmetinde bekleyen saray mensupları ve muhafızlardan içten bir tezahürat koptu. Sonra Carline’in kolları Arutha’nın boynuna dolandı ve Carline ağabeyini kucaklayıp öptü. “Ah, ekşi suratını özlemişim,” dedi mutlu mutlu.</p>

  <p>Arutha’nın yüzünde düşüncelere daldığı zamanlara özgü ters ifade vardı. “Hangi ekşi suratımı?” dedi.</p>

  <p>Carline başını kaldırıp Arutha’nın gözlerine baktı ve masum bir gülümsemeyle, “Bir şey yutmuşsun da, midende kımıldanıyormuş gibi bir halin var.”</p>

  <p>Bunu duyan Martin bir kahkaha attı, derken Carline bu defa da ona sarılmıştı. Bir kız kardeşe sahip olma konusunda diğer ikisi kadar rahat olmadığından, başta biraz kasıldı, ama sonra rahatladı ve o da Carline’i kucakladı. Carline, “Siz üçünüz yokken sıkıldım burada,” dedi.</p>

  <p>Laurie’yi az ileride gören Martin başını iki yana salladı ve, “Görünüşe göre pek sıkılmamışsın,” dedi.</p>

  <p>Carline şakacı bir tavırla, “Yalnızca erkekler kendilerini şımartabilir, diye bir kanun yok. Üstelik, ağabeylerim dışında, tanıdığım en iyi erkek o,” dedi. Arutha Anita’yı aramaya devam ederken Martin buna ancak gülümseyerek karşılık verebildi.</p>

  <p>Rillanon Dükü, Kral’ın Başdanışmanı ve Lyam’ın büyük dayısı olan Lord Caldric, Kral’ın dev eli kendi elini enerjik bir el sıkışla kavradığında gülümsedi. Yakındakilerin tezahüratları yüzünden Lyam sesini duyurmak için neredeyse bağırmak zorunda kaldı. “Dayı, Krallık’ın durumu nasıl?”</p>

  <p>“Eh, Kralım, siz döndüğünüze göre iyi.”</p>

  <p>Arutha’nın ifadesi daha da üzüntülü bir hal alınca, Carline, “Şu asık suratını bir tarafa kaldır, Arutha. Doğu bahçesinde seni bekliyor,” dedi.</p>

  <p>Arutha Carline’i yanağından öptü, ondan ve gülen Martin’den uzaklaştı ve Lyam’ın yanından koşarak geçerken, “Majesteleri’nin izniyle,” diye bağırdı.</p>

  <p>Caldric ile diğer saray nedimleri Arutha’nın davranışı karşısında hayrete düşerken, Lyam’ın yüz ifadesi çabucak şaşkınlıktan neşeye döndü. Lyam Caldric’in kulağına eğildi ve, “Anita," dedi.</p>

  <p>İşi anlayınca kıkırdayan Caldric’in ihtiyar yüzü pırıl pırıl bir gülümsemeyle parladı. “O zaman yakında yeniden, bu defa kardeşinizin düğünü için Krondor’a yelken açacaksınız, öyle mi?”</p>

  <p>“Düğünü burada yapmayı yeğlerdik, ama gelenekler Prens’in kendi şehrinde evlenmesini şart koşuyor ve geleneğin önünde eğilmemiz gerekiyor. Ama buna daha birkaç hafta var. Bu işler zaman alır ve bu arada yönetmemiz gereken bir krallık var; gerçi görünüşe bakılırsa, bizim yokluğumuzda, işleri hayli iyi idare etmişsin.”</p>

  <p>“Belki de, Majesteleri, ama Rillanon’da yeniden bir Kral olduğuna göre, geçen yıl askıya alınan pek çok mesele sizin dikkatinize sunulacaktır. Yolculuklarınız sırasında size iletilen o dilekçeler ve diğer belgeler, göreceklerinizin ancak onda biriydi.”</p>

  <p>Lyam yalandan inledi. “Sanırım kaptanı yeniden denize yollasak iyi olacak,” dedi.</p>

  <p>Caldric gülümsedi. “Gelin, Majesteleri. Şehriniz Kralını görmek istiyor.”</p>

  <p>Doğu bahçesi bir siluet dışında boştu. Bu siluet daha tomurcuklanmaya hazır olmayan bakımlı çiçek tarhlarının arasında sessizce ilerliyordu. Birkaç verimli çiçek cinsi daha şimdiden baharın parlak yeşil rengine bürünmeye başlamıştı ve bahçenin sınırlarını çizen çalıların çoğu dört mevsim yeşil olan cinstendi, ama bahçe hâlâ birkaç hafta içinde yüzünü gösterecek baharın taze vaadinden çok kışın çorak bir simgesi gibi görünüyordu.</p>

  <p>Anita aşağısında uzanan Rillanon’a baktı. Saray, bir zamanlar orada olan, hâlâ merkezini oluşturan geniş bir kalenin bulunduğu yerde, bir tepenin üzerinde duruyordu. Sarayı dolanan yolunun büklümleriyle saran nehrin üzerinden yedi yüksek kemerli köprü aşıyordu. İkindi havası serindi ve Anita has ipekten bir şalı omuzlarına sıkıca sardı.</p>

  <p>Anılar aklına gelince gülümsedi. Merhum babası, Prens Erland ile geçen yılda tüm olup bitenleri düşününce yeşil gözleri biraz buğulandı: Guy du Bas-Tyra’nın Krondor’a gelip onu bir devlet evliliğine zorlamaya çalışmasını ve Arutha’nın tebdili kıyafet Krondor’a gelişini. Crydee’ye kaçana kadar bir ay Şakacıların -Krondor’un hırsızlarının- himayesinde Arutha’yla birlikte saklanmışlardı. Gediksavaşları’nın bitiminde Anita Lyam’ın taç giydiğini görmek için Rillanon’a gitmişti. Bütün bu aylar içinde, Kral’ın kardeşine de derinden âşık olmuştu. Ve şimdi Arutha Rillanon’a dönüyordu.</p>

  <p>Çizmelerin taş döşemede çıkardığı sesleri duyunca döndü. Kral’ın limana gelişini haber vermeye gelmiş bir hizmetkar ya da muhafız görmeyi bekliyordu. Bunun yerine kaliteli, ancak buruşuk yolculuk kıyafetleri içindeki, yorgun görünümlü bir adam bahçenin öte tarafından ona doğru yaklaştı. Koyu kumral saçları rüzgarda dağılmıştı ve kahverengi gözlerinin etrafında koyu halkalar vardı. Neredeyse sıska olan yüzünde, ciddi bir şeyler düşündüğü zaman takındığı ve Anita’nın çok sevdiği o yarı kaş çatışı vardı. O yakına gelirken Anita içten içe onun kıvrak, çabukluğu ve hareket bakımından tutumluluğuyla neredeyse bir kediyi andıran yürüyüşüne hayran oldu. Anita’nın yakınına geldiğinde çekinerek, hatta utanarak gülümsedi. Anita ona yıllarca öğretilen saray muvazenesini toparlayamadan, gözlerinin dolduğunu hissetti. Bir an sonra kendini onun kollarına atmış, ona sıkı sıkı sarılmıştı. Tek söylediği, “Arutha,” idi.</p>

  <p>Bir süre hiçbir şey söylemeden, birbirlerine sıkı sıkı sarılarak durdular. Sonra Arutha kızın başını usulca kaldırıp onu öptü. Tek kelime etmeden ona bağlılığını ve özlemini anlattı, Anita da tek kelime etmeden cevap verdi ona. Anita’nın deniz yeşili gözlerine ve ufak bir çil saçıntısıyla, açık tenindeki hoş bir kusurla bezeli, tatlı burnuna baktı. Yorgun bir gülümsemeyle, “Döndüm,” dedi.</p>

  <p>Sonra bu bariz yoruma kahkahalarla gülüyordu. Anita da öyle. Bu narin genç kadını kollarında tutmaktan, sarayda o mevsim moda olan karmaşık bir topuzla toplanmış, koyu kızıl saçlarının hafif kokusunu içine çekmekten büyük bir neşe hissediyordu. Onunla yine birlikte olmaktan mutluydu.</p>

  <p>Anita bir adım geriye çekildi, ama elini sıkı sıkı tutmayı sürdürdü. “O kadar uzun zaman oldu ki,” dedi usulca. “Sadece bir aylığına olacaktı... sonra bir ay, bir ay daha. Yarım yılı aşkın zamandır yoksun. Rıhtıma gidemedim. Seni görünce ağlayacağımı biliyordum.” Yanakları gözyaşlarıyla ıslanmıştı. Gülümsedi ve onları sildi.</p>

  <p>Arutha onun elinin içindeki elini sıktı. “Lyam sürekli ziyaret edecek soylular bulup duruyordu. Krallık meseleleri,” dedi sesinde alaylı bir itirazla. Anita’yla tanıştığı günden beri Arutha, kıza karşı duygularını bir türlü açıkça ifade edememişti. İlk andan itibaren ona karşı büyük bir çekim hissetmesine rağmen, Krondor’dan kaçışlarından beri sürekli olarak duygularıyla boğuşmuştu. Ona fena halde kapıldığını hissetmesine rağmen, onu çocuktan az hallice, ancak ergen biri gibi görüyordu. Ama Anita ona sakinlik veren biri olmuş, ruh hallerini başka hiç kimsenin yapamadığı gibi okumuş, kaygısını nasıl gidereceğini, öfkesini nasıl dindirebileceğini ve onu karanlık, içedönük hallerinden nasıl çekip alacağını bilmişti. Arutha onun mülayim hallerini sever olmuştu.</p>

  <p>Lyam ile birlikte şehirden ayrıldıktan gecenin öncesine kadar sessizliğini korumuştu. Aynı bahçede yürümüş, gecenin ilerleyen saatlerine kadar konuşmuşlardı ve dişe dokunur pek az şey söylenmiş olmasına rağmen, Arutha oradan bir anlayışa vardıklarını hissederek ayrılmıştı. Anita’nın neşeli, hatta zaman zaman resmi bir dille yazılmış mektupları onu endişelendirmiş, o gece kızı yanlış anlamış olduğundan korkmasına neden olmuştu, ama şimdi, ona bakarken, yanılmadığını biliyordu. Herhangi bir girizgah yapmadan, “Buradan gittiğimizden beri seni düşünmekten başka çok az şey yaptım,” dedi.</p>

  <p>Anita’nın gözlerine yaşların dolduğunu gördü ve kız, “Ben de seni,” dedi.</p>

  <p>“Seni seviyorum, Anita. Hep yanımda ol istiyorum. Benimle evlenmeyi kabul eder misin?”</p>

  <p>Anita, “Evet,” derken onun elindeki elini sıktı ve Arutha’yı yeniden kucakladı. Arutha’nın başı hissettiği katıksız mutluluğun ağırlığıyla dönüp duruyordu. Onu sıkı sıkı tutarak, “Sen benim mutluluğumsun. Sen benim yüreğimsin,” dedi.</p>

  <p>Orada bir zaman durdular, uzun boylu, uzun bacaklı Prens ile boyu çenesine anca gelen ince Prenses. Usulca konuştular ve ikisine de diğerinin varlığından başka hiçbir şey önemli görünmedi. Sonra gırtlağını temizleyen birinin utangaç sesi ikisini de daldıkları derinliklerden kopardı. Dönüp bahçenin girişinde duran bir saray muhafızını gördüler. “Majesteleri yaklaşıyor, Prens ve Prenses hazretleri. Birkaç dakika sonra büyük salona girecek,” dedi.</p>

  <p>Arutha, “Hemen oraya gideceğiz,” dedi. Anita’yı elinden tutup onların peşinden gelen muhafızın yanından geçirdi. Arutha ile Anita omuzlarının üzerinden geriye baksalardı, deneyimli saray muhafızının gülümsemesini saklamak için çabaladığını göreceklerdi.</p>

  <p class="ayrac"><img alt="ayrac" src="../Images/ayrac.png" /></p>

  <p>Arutha Anita’nın elini son bir kez sıktıktan sonra Lyam sarayın muazzam taht odasına girerken, kapının yanına yerleşti. Kral tacın üzerinde durduğu kaideye yaklaşırken, hükümdar nedimleri ona eğilerek selam verdiler ve Saray Teşrifatçısı, yere tören asasının demir kaplı alt tarafıyla vurdu. Bir çığırtkan, “Duyduk duymadık demeyin! Duyduk duymadık demeyin! Herkesçe biline: Tanrıların inayetiyle, haklı hükümdar birinci Lyam bize geri döndü ve yine daha tahtında oturuyor. Kralımız çok yaşa!” diye bağırdı.</p>

  <p>Büyük salonda toplananlar, “Kralımız çok yaşa!” diye karşılık verdiler.</p>

  <p>Alnında sade tacı, omuzlarında mor örtüsüyle yerine oturan Lyam, “Eve dönmekten mutluyuz,” dedi.</p>

  <p>Teşrifatçı yere bir kez daha vurdu ve çığırtkan bağırarak Arutha’nın adını söyledi. Arutha arkasında protokol gereği Carline ve Anita, onların arkasında da Martin ile birlikte salona girdi. Her biri sırayla anons edildi. Herkes Lyam’ın yanında yerini aldığında, Kral Arutha’ya işaret etti.</p>

  <p>Arutha yanına geldi ve kulağına eğildi. “Ona teklif ettin mi?” dedi Kral.</p>

  <p>Arutha yamuk bir gülümsemeyle, “Ona ne teklif ettim mi?” diye yanıt verdi.</p>

  <p>Lyam sırıttı. “Evlenme tabii, seni maymun. Elbette ettin ve o şapşal gülümsemene bakılırsa, o da kabul etti,” diye fısıldadı. “Yerine dön de biraz sonra duyurusunu yapayım.” Arutha Anita’nın yanına döndü ve Lyam Dük Caldric’e yanına gelmesini işaret etti. “Yorulduk, Lord Şansölyem. Bugünkü işleri kısa tutarsak, memnun olacağız.”</p>

  <p>“Bugün Majesteleri’nin dikkatine sunulması gerektiğini düşündüğüm iki mesele var. Gerisi bekleyebilir.”</p>

  <p>Lyam Caldric’in devam etmesini işaret etti. “Öncelikle, Sınır Baronları’ndan ve Yabon Dükü Vandros’tan, Batı Krallığındaki olağandışı goblin faaliyetlerine dair raporlar var.”</p>

  <p>Bunu duyan Arutha dikkatini Anita’dan uzaklaştırdı. Batı Krallığı kendisinin yönetimindeydi. Lyam önce ona, sonra da Martin’e bakarak ilgilenmeleri gerektiğini belli etti.</p>

  <p>Martin, “Ya Crydee, lordum?” dedi.</p>

  <p>Caldric, “Uzak Sahil’den herhangi bir haber yok, Dük Hazretleri,” dedi. “Halihazırda elimizde sadece doğuda Yüksekşato ile batıda Gökyüzü’nün Gölü arasındaki bölgeden gelen raporlar var - kuzeye doğru düzenli aralıklarla ilerleyen goblin çeteleri ve köylerden geçerken yaptıkları tek tük baskınlar.”</p>

  <p>“Kuzeye doğru mu?” Martin Arutha’ya bir göz attı.</p>

  <p>Arutha, “Majesteleri’nin izni olursa?” dedi. Lyam başıyla evetledi. “Martin, sence goblinler Kara Yol Kardeşliği’yle buluşmak üzere mi ilerliyor?”</p>

  <p>Martin bunun üzerine kafa yordu. “Böyle bir olasılığı yok saymamaktan yanayım. Goblinler uzun zamandır moredhellere hizmet ediyor. Gerçi Kara Kardeşler’in güneye ilerlemesini, Gri Kuleler Dağları’ndaki yuvalarına geri dönmelerini beklerdim.” Elflerin kara kuzenleri, Gediksavaşları sırasındaki Tsurani işgali yüzünden Gri Kuleler’den kuzeye göçmek zorunda kalmıştı. Martin Caldric’e, “Lordum, Kara Kardeşlik hakkında raporlar oldu mu?” dedi.</p>

  <p>Caldric başını iki yana salladı. “Dünyanın Dişleri’nin eteklerinde her zamanki gibi görülüyorlar, Dük Martin, ama olağandışı herhangi bir şey yok. Kuzeyreisi, Demirgeçidi ve Yüksekşato lordları, Kara Kardeşlik hakkında her zamanki raporlarını gönderiyorlar, o kadar.”</p>

  <p>Lyam, “Arutha, bu raporları gözden geçirme ve Batı’da neyin gerekli olacağını belirleme işini sana ve Martin’e bırakacağız,” dedi. Caldric’e baktı. “Başka ne var, lordum?”</p>

  <p>“Yüce Kesh İmparatoriçesi’nden bir mesaj, Majesteleri.” “Kesh, Adalar’a ne söyleyecekmiş peki?”</p>

  <p>“İmparatoriçe elçisini, Abdurrahman Memo Hazara Han adında birini, Kesh ile Adalar arasında artık ne anlaşmazlık varsa, gidermek üzere Adalar’a yollamış.”</p>

  <p>Lyam, “Bu haberler bizi memnun etti, lordum. Düşler Vadisi meselesi, Krallığımız ile Yüce Kesh’in birbiriyle başka meselelerde adilane alışverişlerde bulunmasına fazlasıyla uzun zamandır engel olmakta. Bu meseleyi ebediyen çözümleyebilirsek, iki ulus için de iki kat faydalı olacaktır.” Lyam ayağa kalktı. “Ama Elçi Hazretleri’nin bizimle Krondor’da görüşmesi gerekeceğini, zira kutlamamız gereken bir düğün olduğunu haber edin.</p>

  <p>“Maiyetimin lordları ve leydileri, kardeşimiz Arutha ile Prenses Anita’nın yakın gelecekteki düğününü derin bir mutlulukla duyuruyoruz.” Kral Arutha ve Anita’ya dönerek onları ellerinden tuttu ve duyuruya alkış tutan saray halkına takdim etti.</p>

  <p>Carline ağabeylerinin yanında durmakta olduğu yerden Laurie’ye kaşlarını çatarak karanlık bir bakış attıktan sonra, Anita’yı yanağından öpmek üzere gitti. Salonda neşe hüküm sürerken Lyam, “Bugünkü işler sona erdi,” dedi.</p>

  <p class="ayrac"><img alt="ayrac" src="../Images/ayrac.png" /></p>
</body>
</html>
