<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/era.css" rel="stylesheet" type="text/css" />
</head>

<body>
  <p class="bolum_no">-12-</p>

  <p class="baslik">KUZEYE</p>

  <p>&nbsp;</p>

  <p>Tek başına bir atlı yolda ilerliyordu.</p>

  <p>Martin onu yaklaşan atlı konusunda uyarınca Arutha arkaya baktı. Laurie atını çevirip kılıcını çekerken Martin gülmeye başladı. Arutha, “Bu düşündüğüm kişiyse, kulaklarını koparacağım,” dedi.</p>

  <p>Martin, “O halde bıçağını bileşen iyi olacak, kardeşim, zira at binerken dirseklerinin yanlarına vurup durmasına bir bak,” dedi.</p>

  <p>Birkaç saniye geçmemişti ki, Martin’in tahmininin doğru olduğu ortaya çıktı, zira sırıtır haldeki Jimmy atının dizginlerini çekti. Arutha hoşnutsuzluğunu gizlemek için herhangi bir çaba göstermedi. Laurie’ye, “Bana Gardan ve Dominic ile birlikte Krondor’a giden gemiye güvenli bir şekilde yerleştiğini söyledin, sanıyordum,” dedi.</p>

  <p>Laurie yüzünde çaresizlik ifadesiyle baktı ve, “Öyleydi, yemin ederim,” dedi.</p>

  <p>Jimmy üçüne baktı. “Kimse merhaba demeyecek mi?"</p>

  <p>Martin ciddi görünmeye çalıştı, ama elflerden öğrendiği kendine hâkimiyet yeteneği zor bir sınavla karşı karşıyaydı. Jimmy’de hevesli bir eniğin tüm saflığı vardı, takındığı pek çok poz gibi bu da sahteydi ve Arutha sert bir tavra bürünmek için büyük çaba sarf ediyordu. Laurie kahkahasını çabucak kaldırdığı eliyle öksürüğünün ardına gizledi.</p>

  <p>Arutha başını iki yana sallayarak yere baktı. Nihayet, “Pekala, hikayen nedir?” dedi.</p>

  <p>Jimmy, “Öncelikle, yemin ettim; sizin için pek bir anlamı olmayabilir, ama yine de yemin yemindir ve ‘kedinin postu yüzülene kadar’ bizi birbirimize bağlar. Ve ufak bir şey daha vardı,” dedi.</p>

  <p>Arutha, “Nedir?” dedi.</p>

  <p>“Sarth’tan ayrılırken izleniyordunuz.”</p>

  <p>Açıklamanın kendisine olduğu kadar çocuğun kayıtsız ses tonuna da şaşıran Arutha eyerinde arkasına yaslandı. “Nasıl emin olabiliyorsun?”</p>

  <p>“Başlangıç olarak, adamı tanıyordum. O Serüvencinin Bakışı’ndan gelme bir tacir, ismi Havram, aslında Şakacılar hesabına çalışan bir kaçakçıdır. Geceşahinleri’ndeki casuslar Dürüst Adam’ın kulağına gideli beri ortalarda yok ve Gardan, Dominic ile benim gemiyi beklediğimiz handaydı. Ben iyi yürekli yüzbaşı ve keşiş ile birlikte gemiye bindim ve tam onlar demir alırken yan taraftan aşağı kaydım. İkincisi, adam her zamanki mesleğini icra ederken yanında gezdirdiği kişilerden ayrıydı. Tacir rolü oynadığında gösterişe düşkün, yüksek sesli, cana yakın bir adamdır, ama Sarth’tayken kalın bir kukuletanın altında gizlenmişti ve karanlık köşelerde gizleniyordu. Olağanüstü koşulların zorlaması olmasa, böyle bir yerde, her zamanki rolünü hiçe sayıyor olmazdı. Ve handan beridir sizi izliyordu, hangi yoldan gittiğinize emin olana kadar. Ama en önemlisi, hem Gülen Jack, hem de Golden Dase’le sık sık görülen bir kişiydi.”</p>

  <p>Martin, “Havram! Gülen Jack Golden ile kendisini Geceşahinleri’ne alan adamın o olduğunu söylemişti,” dedi.</p>

  <p>“Artık seni bulmak için büyü kullanamayacaklarına göre casuslar ve ajanlardan yardım alıyor olacaklardır,” diye ekledi Laurie. "Sarth’a Manastır’dan şehre inmeni bekleyen birini bulundurmaları mantıklı.”</p>

  <p>“Gittiğini gördü mü?” diye sordu Prens.</p>

  <p>Jimmy güldü. “Yo, ama ben onun gittiğini gördüm.” Hepsi yüzlerinde sorularla ona baktılar ve çocuk, “İcabına baktım,” dedi.</p>

  <p>“Ne yaptım dedin?”</p>

  <p>Jimmy’nin kendisinden hoşnut bir hali vardı. “Nereye bakacağını bilirsen Sarth kadar ufak bir şehrin bile alt kısımları vardır. Krondorlu Şakacı olarak ünümü kullanıp kendimi tanıttım ve iyi niyetlerimi tesis ettim. İsimlerini açıklamamayı tercih eden birtakım kişilerin, kimliklerinden haberdar olduğumu ve bir hizmet karşılığında civar garnizonuna bahsetmeyi ihmal etmeye gönüllü olduğumu anlamaları sağlandı. Hâlâ Şakacılar nezdinde makbul biri olduğumu düşündüklerinden beni körfeze atmamaya karar verdiler, özellikle de ben anlaşmayı yanımda bulunan bir kese altınla tatlılaştırdığımdan. Daha sonra Batı Krallığı’nda handa istirahat etmekte olan belirli bir taciri tanımayacak tek kişi bile olmadığından dem vurdum. Ne demek istediğimi anladılar. Sahte tacir büyük ihtimalle Durbin köle yolu üzerinden Kesh’e gitmekte, kol gücü esasına dayanan emeğin püf noktalarını öğrenmektedir.”</p>

  <p>Laurie başını ağır ağır iki yana salladı. “Çocukta kesinlikle çetin bir yan var.”</p>

  <p>Arutha teslimiyetle içini çekti. “Öyle görünüyor ki, bir kez daha sana borçlandım, Jimmy.”</p>

  <p>Jimmy, “Sahilden gelen, yaklaşık bir saat gerimizde ufak bir kervan var. Ağır gidersek, gece çökerken bize yetişebilirler. Murmandamus Sarth’tan ayrılan üç atlıyı ararken muhtemelen fazladan muhafızlar kiralayabilir ve paralı askerlerle birlikte gidebiliriz,” dedi. Arutha güldü. “Seni ne yapacağım ben?” Jimmy cevap veremeden, “Krondor Dükü olmakla ilgili de bir şey söyleme,” dedi. Atını çevirirken, “O atı nereden bulduğunu da bana söyleme,” dedi.</p>

  <p class="ayrac"><img alt="ayrac" src="../Images/ayrac.png" /></p>

  <p>Kader veya Ishap tılsımının etkisi Arutha ile üç yol arkadaşına hizmet ediyordu, zira Ylith yolunda hiçbir sorunla karşılaşmadılar. Jimmy’nin bir kervanın onlara yetişeceği tahmini doğru çıktı. Muhafız olarak kiralanmış iki haydutla beş arabadan oluşan, zavallı bir şeydi. Baştaki tacir eşkıya olmadıklarına kanaat getirince, yol arkadaşı olmalarını memnuniyetle karşıladı -zira birkaç bedava yemek karşılığında fazladan dört koruması olmuştu.</p>

  <p>İki hafta boyunca yolculuğun tekdüzeliğini bozacak pek bir şey olmadan ilerlediler. Seyyar satıcılar, tacirler ve yirmi kadar paralı asker tarafından korunan, irili ufaklı kervanlar, Sorgulayıcının Bakışı ile Sarth arasındaki sahil yolunda iki yönde yolculuk ediyordu. Arutha, yolda giden eşkıyalar kalabalığı arasında bir casus veya ajan onu bulsa bile, bunun sadece şans eseri olacağına inanmıştı.</p>

  <p>Nihayet, günbatımına yakın, uzaktan Ylith’in ışıklarını gördüler. Arutha tacirin iki korumasından biri olan Yanov’la birlikte at sürüyordu. Öncü arabayla aynı hizaya gelene kadar bekledi ve, “Ylith ileride, Yanov,” dedi.</p>

  <p>Öncü araba geçti ve Krondorlu bir ipek ve has kumaş satıcısı olan tıknaz tacir, mutlulukla el salladı. Arutha Yanov’un şevkli bir insan olduğunu görünce rahatlamıştı, zira adam başkalarının söylediklerine pek az kulak asıyordu ve Arutha’nın çabucak uydurulan tarihçesi tetkiklere karşı dayanmıştı. Prens’in anladığı kadarıyla, Yanov onu daha önce hiç görmemişti.</p>

  <p>Katardaki en son araba yanlarından geçerken Arutha’ya ilk yetişen Martin oldu. “Ylith,” dedi Arutha atını tekmeleyip yürüterek.</p>

  <p>Yandan giden Jimmy ile Laurie karşıya geçerken Martin, “Çok geçmeden bu katardan kurtulacağız, o zaman yeni atlar bulabiliriz. Bunların dinlenmesi gerekiyor,” dedi.</p>

  <p>Laurie, “Yanov’dan kurtulduğuma sevineceğim. Balıkçı karısı gibi hiç durmadan çene çalıyor,” dedi.</p>

  <p>Jimmy yalandan acıyarak başını iki yana salladı. “Ve başka kimsenin kamp ateşinin etrafında hikaye anlatmasına hiç izin vermiyor.”</p>

  <p>Laurie ters ters baktı. Arutha, “Yeter bu kadar. Biz de sıradan bir gezgin kafilesi olacağız. Baron Talanque burada olduğumu keşfederse, iş devlet meselesine dönüşür. Şölenler, turnuvalar, avlar, keşif gezileri olur ve Büyük Kuzey Dağları ile Kesh arasındaki herkes benim Ylith’te olduğumu öğrenir. Talanque iyi biridir, ama alem yapmayı sever.”</p>

  <p>Jimmy güldü. “Bir tek o da değil.” Bir çığlık ve haykırışla atını mahmuzladı. Arutha, Laurie ve Martin bir an hayretten kalakaldılar, sonra Ylith’e varmanın verdiği rahatlık akıllarına dank etti ve çocuğun peşinden yollandılar.</p>

  <p>Arutha öncü arabanın yanından geçerken, “Hayırlı işler, Yanov Usta!” diye bağırdı. Tacir onlara akıllarını kaçırmışlar gibi baktı. Adabı muaşeret kuralları onlara koruma görevleri karşılığında bir ücret ödenmesini gerektiriyordu.</p>

  <p>Şehrin kapılarına ulaşınca, geniş bir kervan Ylith’e yeni girdiğinden biraz yavaşladılar. İçeri girmek için kapıların boşalmasını birkaç yolcu daha vardı. Jimmy bir çiftçinin saman arabasının arkasında atını durdurarak yaklaşan yol arkadaşlarına çevirerek muzipliğine güldü. Konuşmadan sıra oldular ve askerlerin arabayı içeri geçirmesini izlediler. Bu huzurlu günlerde askerler şehre giren kişileri hayli gelişigüzel bir biçimde tetkik ediyor gibiydi.</p>

  <p>Jimmy etrafına bakındı, zira Ylith Krondor’dan ayrılalı beri denk geldiği ilk büyük şehirdi ve yoğun metropol ritmi daha şimdiden kendini evde hissetmesini sağlıyordu. Derken, kapıların yanında tek başına, çömelmiş, gelip geçenleri izleyen bir şekli fark etti. Ekose eteği ve deri pantolonundan bir Hadati dağlısı olduğu belliydi. Saçı omuzlarının aşağısına kadar geliyordu, ama tepesinde bir savaşçı topuzu vardı ve gözlerinin üzerinde bükülmüş bir eşarp bağlanmıştı. Dizlerinin üzerinde duran bir çift kın, uzun, ince bir kılıcı ve halkı tarafından yaygın olarak kullanılan daha kısa bir yarım kılıcı koruyordu. Adamda en çok dikkat çeken taraf yüzüydü, zira gözlerinin çevresinde, alnından başlayıp elmacık kemiklerine kadar ve çenesinin, ağzının tam altına gelen kısmı, bembeyaz boyanmıştı. Yanından geçen Prens’i açıkça süzdü, sonra Jimmy ile Martin Arutha ve Laurie’nin peşinden şehre girerken yavaş yavaş ayağa kalktı.</p>

  <p>Jimmy Martin bir şaka yapmış gibi aniden yüksek sesle güldü ve gerinerek geriye doğru hızlı bir bakış attı. Tepeli peşlerinden kapıdan geçiyor, kılıcıyla yarım kılıcını kemerine yerleştiriyordu.</p>

  <p>Martin, “Hadati mi?” dedi. Jimmy başıyla onayladığında, Dük, “Gözün keskin. Bizi takip mi ediyor?” dedi.</p>

  <p>“Evet. Ekelim mi?”</p>

  <p>Martin başını iki yana salladı. “Bir yere yerleştiğimizde icabına bakarız. Gerekirse.”</p>

  <p>Şehrin dar sokaklarından geçerken dört bir yanda refah işaretleri onları selamladı, zira tacirler mallarını akşam serinliğinde alışverişe çıkanlara gösterirken dükkanlar meşale ışıklarıyla pırıl pırıl aydınlanmıştı.</p>

  <p>Akşamın bu erken saatinde bile, kervan muhafızları ve aylarca denizde kaldıktan sonra karaya çıkmış denizciler yığınlar halinde dolanıp altınla satın alınabilecek her türlü hazzı aramakta olduklarından, etraf eğlence düşkünleriyle doluydu. Görünüşlerinden paralı asker oldukları anlaşılan bir külhanbeyi çetesi caddede itişiyor, kahraman bir sarhoş olduğu belli olan biriyle bağırarak ve kahkaha atarak uğraşıyordu. Biri Laurie’nin atına tosladı ve yalandan öfkeyle, “Bak bakalım! O hayvanı nereye doğrulttuğuna dikkat et. Sana terbiyeyi ben mi vereyim?” dedi. Kılıcını çekermiş gibi yaparak çevresindekileri neşeye boğdu. Martin, Arutha ve Jimmy tehlikeli olabilecek durumdan gözlerini ayırmazken Laurie adamla birlikte güldü.</p>

  <p>“Kusura bakma, dostum,” dedi ozan. Adam bir kez daha kılıcını çekermiş gibi yaparken yarı güldü, yarı yüzünü buruşturdu.</p>

  <p>Paralı asker çetesinden başka biri onu kabaca yana itti ve arkadaşına, “Git de bir içki iç,” dedi. Laurie’ye gülümseyerek, “Biniciliğin hâlâ ozanlığından iyi olamadı, değil mi, Laurie?” dedi.</p>

  <p>Laurie ânında atından inmiş, adamı sıkı sıkı kucaklamıştı. “Roald, seni pezevengin evladı!”</p>

  <p>Birbirlerinin sırtına şaplak atıp kucaklaştılar, sonra Laurie adamı diğerlerine takdim etti. “Bu kara yürekli Roald, çocukluğumdan beri arkadaşımdır ve birden çok defa yol arkadaşım olmuştur. Babasının çiftliği benim babamınkinin yanındaydı.”</p>

  <p>Adam güldü. “Ve babalarımız ikimizi de neredeyse aynı gün evden attı.”</p>

  <p>Laurie Martin ile Jimmy’yi takdim etti, ama Arutha’ya geldiğinde önceden kararlaştırdıkları Arthur ismini kullandı. “Dostlarını tanıdığıma sevindim, Laurie,” dedi paralı asker.</p>

  <p>Arutha çabucak etrafına bakındı. “Yolu tıkıyoruz. Gidip kalacak yer bulalım.”</p>

  <p>Roald elini sallayarak onu izlemelerini işaret etti. “Ben yan sokaktaki bir yerde kalıyorum. Neredeyse uygar denebilir.”</p>

  <p>Jimmy atını mahmuzladı ve ozanın çocukluk arkadaşından gözünü ayırmadan adamı deneyimli bir gözle izledi. Adamda tecrübeli bir paralı askerin, sağ kalmasına bakılarak uzman sayılacak kadar uzun süredir hayatını kılıcıyla kazanan birinin tüm işaretleri vardı. Jimmy’nin gözüne hâlâ geriye bakmakta olan Martin ilişti ve Hadati’nin hâlâ peşlerinde olup olmadığını merak etti.</p>

  <p>Hanın adı Kuzeyli’ydi, rıhtıma bu kadar yakın bir yere göre, hayli saygın bir mekandı. Bir seyis yamağı atlarıyla ilgilenmek için acınası görünen bir yemeğin başından kalktı. Roald, “Onlara iyi bak, evlat,” dedi. Çocuğun onu tanıdığı belliydi. Martin çocuğa bir gümüş para attı.</p>

  <p>Jimmy çocuğun gümüş parayı havada yakalamasını izledi ve atının dizginlerini verirken sağ elinin başparmağını çocuğun görebileceği şekilde işaret ve orta parmaklarının arasına koydu. Aralarında bir tanıma kıvılcımı geçti ve çocuk Jimmy’ye kısaca kafa sallayarak selam verdi.</p>

  <p>İçeri girdiklerinde, Roald köşedeki, ahır avlusuna açılan kapının yakınında ve olağan müşteri trafiğinin uzağındaki bir masayı göstererek garson kıza bira getirmesini işaret etti. Kendisine bir sandalye çekti ve otururken deriden ağır zırh eldivenlerini çıkardı. Ancak masadakilerin duyabileceği bir sesle konuştu. “Laurie, seni son görmemin üzerinden ne kadar zaman geçti? Altı yıl mı? Üzerine şarkı yazacak Tsuraniler bulmak üzere bir LaMut devriyesinin peşine takılmıştın. Şimdiyse buradasın” -Jimmy’yi işaret etti- “bu kısa boylu hırsızla birlikte.”</p>

  <p>Jimmy yüzünü buruşturdu. “Yüksekişaret mi?”</p>

  <p>“Yüksekişaret,” diye onayladı Roald. Diğerleri bir şey anlamayınca da, “Bu Jimmy ismindeki delikanlı seyis yamağına civardaki hırsızların ayağının altında dolaşmaması için bir işaret verdi. Onlara başka bir şehirden gelme bir hırsızın kasabada olduğunu, geleneklere uyduğunu ve aynı nezaketin kendisine de gösterilmesi gerektiğini anlatıyor. Değil mi?”</p>

  <p>Jimmy takdirle kafa salladı. “Doğru. Onlara benim... izinleri olmadan çalışmayacağımı anlatıyor. İşlerin uygarca yürümesini sağlıyor. Çocuk haberi diğerlerine de yayacaktır.”</p>

  <p>Arutha sessizce, “Nereden anladın?” dedi.</p>

  <p>“Ben haydut değilim, ama aziz de sayılmam. Geçmiş yıllarda her tür insanın yanında bulundum. Genellikle, basit bir savaşçıyım sadece. En çok bir yıl önce Yabon Özgür Askerlerinde paralı bir askerdim. Günde bir gümüş metelik karşılığında Kral ve ülkem uğruna savaşıyordum.” Gözlerinde uzak bir ifade belirdi. “Yedi yıldır cepheye gidip geliyorduk. O yıl yüzbaşımızla birlikte askere yazılan delikanlılardan yalnızca beşi hayatta kaldı. Her kış LaMut’ta kalırdık ve yüzbaşımız gidip asker toplardı. Her bahar cepheye daha az adamla dönerdik.” Gözlerini önündeki biraya indirdi. “Haydutlara ve eşkıyalara, her türden haine karşı savaştım. Korsan avlayan bir savaş gemisinde denizcilik yaptım. Otuzumuz iki yüz goblini Yüksekşato Lordu Brian gelip bizi alana kadar üç gün tutarken Bölen Geçidi’ndeydim. Ama kahrolası Tsuranilerin çekip gideceği günü göreceğimi hiç sanmazdım. Yo,” dedi, “memleketteki en aç haydudun bile uğraşmayacağı ufacık, zavallı kervanlara muhafızlık etmekten memnunum. Bugünlerde en büyük sorunum uyanık kalmak.” Paralı asker gülümsedi. “Tüm eski dostlarım arasında, sen en iyisiydin, Laurie. Sana kadınlarımı ve paramı olmasa bile, hayatımı emanet ederdim. Eski günlere içelim, sonra yalanlar söylemeye başlayabiliriz.”</p>

  <p>Arutha savaşçının açık sözlülüğünden hoşlanmıştı. “Yalnızca bir içki, dostum Roald. Gerisi bizden olsun.”</p>

  <p>Jimmy, “Çevrede bir Hadati dağlısı gördün mü?”</p>

  <p>Roald elini salladı. “Etraftalar. Özel biri var mı?”</p>

  <p>Martin, “Yeşil ve siyah ekose etekli, yüzü beyaz boyalı,” dedi.</p>

  <p>Roald, “Yeşil ve siyah, kuzeybatıda uzak bir klanın renkleri, hangisi olduğunu bilmiyorum. Ama beyaz boya...” O ile Laurie bakıştılar.</p>

  <p>Martin, “Ne?” dedi.</p>

  <p>Laurie, “Adam Kanyolculuğu’na çıkmış,” dedi.</p>

  <p>Roald, “Şahsi bir görev. Klan onuruyla ilgili bir mesele. Şunu da söyleyeyim ki, bir Hadati için bunun şakası yoktur. Bu konuda LaMut’taki kahrolası Tsuraniler kadar inatçıdırlar. Belki kendisine yapılan bir yanlışın intikamını alması veya kabilesi namına bir borç ödemesi gerekiyordur, ama her ne ise, Kanyolculuğu’ndaki bir Hadati’nin yoluna ancak bir ahmak çıkar. Hadatiler kılıç söz konusu olduğunda hayli girişken bir ahalidir,” dedi.</p>

  <p>Roald içkisini bitirince Arutha, “Bize katılmak istersen, birlikte bir yemek yiyelim,” dedi.</p>

  <p>Savaşçı buna gülümsedi. “Aslında, acıktım.”</p>

  <p>Sipariş verildi, çok geçmeden yiyecekler masaya geldi ve sohbet Laurie ve Roald arasında yaşananların anlatılmasına döndü. Laurie kendisini büyük bir dikkatle dinleyen Roald’a Gediksavaşları sırasındaki serüvenlerini anlattı, ancak kraliyet ailesi ve Kral’ın kız kardeşi ile evleneceği haberini vermekten kaçındı. Paralı askerin ağzı açık kalmıştı. “Böbürlenmeye düşkün olmayan tek bir ozan dahi tanımadım, sen de tanıdıklarım arasında en beter olanısındır, Laurie, ama bu hikaye o kadar acayip ki, söylediklerine inanıyorum. Akıl alır gibi değil.”</p>

  <p>Laurie incinmiş görünüyordu. “Böbürlenmek mi? Ben mi?”</p>

  <p>Yemeklerini yerlerken hancı yanlarına gelip Laurie’ye, “Gördüğüm kadarıyla ozansın,” dedi Laurie neredeyse içgüdüsel bir alışkanlıkla kopuzunu yanında getirmişti. “Bu evi şarkılarınla şereflendirir misin?”</p>

  <p>Arutha itiraz etmeye hazır görünüyordu, ama Laurie, “Elbette,” dedi. Arutha’ya, “Daha sonra gidebiliriz, Arthur. Yabon’da bir ozan yemeğinin karşılığını ödediği zaman bile, istendiğinde şarkı söylemesi beklenir. Benim tuttuğum hesaplar var. Bu civardan bir daha geçersem, yanımda para olmasa bile şarkı söyleyerek yemek yiyebilirim,” dedi. Hanın ön kapısının yakınındaki bir köşede duran kaidenin yanına gidip bir tabureye oturdu. Kopuzunu her telin sesi doğru çıkana kadar akort ettikten sonra şarkısına başladı. Şarkı, Krallık’ın her yerinde söylenen ve birahaneler ve hanlarda şarkı söyleyen herkesçe bilinen, popüler bir ezgiydi. Dinleyenlerin sevdiği bir şarkıydı. Melodisi hoş, ama sözleri iç bayıltıcıydı.</p>

  <p>Arutha başını iki yana salladı. “Bu berbat.”</p>

  <p>Diğerleri güldüler. “Doğru,” dedi Roald, “ama hoşlarına gitti,” diye ekledi kalabalığı göstererek.</p>

  <p>Jimmy, “Laurie her zaman iyi olanı değil, popüler olan şarkıları söylüyor. Bu sayede yemek yiyebiliyor,” dedi.</p>

  <p>Laurie büyük tezahürat eşliğinde şarkısını bitirip başka bir ezgiye başladı. Acı Deniz’deki denizciler tarafından söylenen, sarhoş bir gemicinin denizkızıyla karşılaşmasını anlatan, canlı, açık saçık bir türküydü bu. Bir gemiden yeni gelmiş bir grup denizci şarkıya alkış tuttular ve aralarından biri basit bir tahta flüt çıkarıp ustaca bir karşı nağme çalmaya başladı. Odadaki gürültücü hava artarken Laurie kocası denizdeyken kaptan karısının uğraştığı şeyler hakkında yeni bir müstehcen şarkıya başladı. Denizciler bunu tezahüratlarla karşıladılar ve flütlü adam barın önünde dans etmeye başladı.</p>

  <p>Odadaki şenlikli hal artarken, ön kapı açıldı ve içeri üç adam girdi. Jimmy adamların odayı ağır ağır kat etmesini izledi ve, “Aman aman, çattık belaya,” dedi.</p>

  <p>Martin Jimmy’nin gözünü diktiği yere baktı. “Onları tanıyor musun?”</p>

  <p>“Yo, ama bu tipleri tanırım. Başlatacak olan öndeki iriyarı adam.”</p>

  <p>Söz konusu adamın üçünün lideri olduğu belliydi. Uzun boylu, kızıl sakallı bir savaşçı, güçlü gövdesinin hayli yağ bağlamasına izin vermiş, fıçı göğüslü bir paralı askerdi. Üzerinde iki kama dışında silah yoktu. Deri yeleği karnının üzerinde zor bela kavuşuyordu. Arkasındaki iki adam savaşçıya benziyordu. Birisi ince ve sivri bir kamayla uzun bir hançer arasında değişen, türlü türlü bıçakla donanmıştı. Diğerinin kemerinden uzun bir avcı bıçağı sarkıyordu.</p>

  <p>Kızıl sakallı adam yanındakileri Arutha’nın masasına doğru iterek yoluna çıkan herkesi kaba sözlerle itip kaktı. Tavrı bütünüyle hasmane değildi, zira handa onu tanıdığı belli olan birkaç adamla birbirlerine yüksek sesle, kaba şakalar yaptılar. Çok geçmeden üçü de Arutha’nın masasının önünde duruyordu. Orada oturan dört kişiye bakarken kızıl sakallı adamın yüzüne ağır ağır bir gülümseme yayıldı. “Benim masama oturmuşsunuz.” Aksanı güneydeki Özgür Şehirler’den biri olduğunu ele veriyordu.</p>

  <p>Yumruklarını tabakların arasına koyarak öne eğildi ve, “Sizler yabancısınız. Sizi affediyorum,” dedi. Jimmy’nin ağzı açıldı ve çocuk gayri ihtiyari geri çekildi, zira adamın nefesinden bütün günü içerek geçirdiği ve dişlerinin uzun zaman önce çürüdüğü anlaşılıyordu. “Sizler Ylithli olsaydınız, Longly şehirdeyken, her gece Kuzeyli’de bu masada oturduğunu bilirdiniz. Şimdi giderseniz sizi öldürmem.”</p>

  <p>Ayağa ilk kalkan Jimmy oldu ve, “Bilmiyorduk, efendim,” dedi. Diğerleri birbirlerine bakarken zayıfça gülümsedi. Arutha masadan kalkmak ve beladan kaçınmak istediğini belli etti. Jimmy şişman savaşçıdan ödü kopmuş rolü yaptı. “Başka bir masa buluruz.”</p>

  <p>Longly denen adam Jimmy’nin sol kolunu dirseğinin üzerinden kavradı. “Bu güzel bir çocuk, değil mi?” Güldü ve arkadaşlarına baktı. “Ya da belki erkek kılığında bir kızdır, o kadar güzel ki.” Tekrar gülüp Roald’a baktı. “Bu çocuk arkadaşın mı? Ya da gözden mi?”</p>

  <p>Jimmy gözlerini göklere çevirerek, “Keşke bunu söylemeseydin,” dedi.</p>

  <p>Arutha masanın ötesine uzandı ve elini adamın koluna koydu. “Bırak çocuğu gitsin.”</p>

  <p>Longly boştaki elinin tersiyle Arutha’ya bir darbe indirerek Prens’i geriye doğru fırlattı.</p>

  <p>Jimmy sağ çizmesindeki kamaya ulaşmak için sağ kolunu çabucak kaldırırken Roald ile Martin birbirlerine teslimiyet dolu bakışlar attılar. Daha kimse hareket edemeden Jimmy kamanın ucunu Longly’nin kaburgalarının arasına sıkıca yerleştirmişti. “Bence başka bir masa bulsan iyi olacak, dostum.”</p>

  <p>Dev adam önce boyu çenesine anca gelen hırsıza, sonra da hançere baktı. Koca bir kahkahayla, “Ufaklık, çok komiksin,” dedi. Boştaki eli fırlayıp beklenmedik bir hızla Jimmy’nin bileğini kavradı. Ufak bir çabayla kamayı zorla uzaklaştırdı.</p>

  <p>Kızıl sakallı adamın mengene gibi tutuşundan kurtulmaya çalışırken Jimmy’nin yüzünde boncuk boncuk terler belirdi. Köşede Laurie, dostlarının masasında olup bitenlerden habersiz, şarkı söylemeye devam ediyordu. Liman meyhanesindeki etkinliklere alışık olan diğerleri, yaklaşan bela için yer açıyorlardı. Darbe yüzünden hâlâ sersem durumda olan Arutha yerde oturuyordu, sonra uzandı ve kınındaki meçini çekmeye hazırlandı.</p>

  <p>Roald Martin’e kafa salladı ve ikisi de silahlarını çekmediklerini göstererek yavaşça ayağa kalktılar. Roald, “Bak, dostum, niyetimiz sana zarar vermek değil. Bunun her zamanki masan olduğunu bilseydik, uzak dururduk. Başka bir masa buluruz. Çocuğu bırak,” dedi.</p>

  <p>Adam başını geriye atarak güldü. “Ha! Sanırım bende kalacak. Bana bu kadar güzel bir çocuk için yüz altın verecek bir Queg taciri tanıyorum.” Aniden kaşlarını çatarak masaya göz gezdirdi, sonra bakışlarını Roald’a dikti. “Sen git. Çocuk Longly’nin kaburgalarını dürttüğü için özür dilerse, belki salarım. Ya da belki şişko Quegliye gider.”</p>

  <p>Arutha yavaşça ayağa kalktı. Longly’nin cidden bela çıkarmaya niyetli olup olmadığını anlamak zordu, ama tokadı yedikten sonra Arutha’nın adamın kötü niyetinden kuşku duyacak hali yoktu. Oralıların Longly’yi tanıdıkları belliydi ve niyeti basit bir hırgürden ibaretse ve kılıcını ilk çeken Arutha olursa, etraftakilerin öfkesini üzerine çekebilirdi. Şişman adamın iki arkadaşı olanları dikkatle izliyorlardı.</p>

  <p>Roald Martin’le bakıştı ve birasını bitirecekmiş gibi maşrapasını kaldırdı. Ani bir hareketle maşrapanın içindekileri Longly’nin yüzüne attı, sonra kalaydan bira sürahisini elinin tersiyle bıçak taşıyan adamın kafasının yan tarafına indirdi. İnce yapılı adam yere yığılırken gözleri kaydı. Üçüncü adamın dikkati Roald’ın ani hareketi yüzünden dağılmıştı ve Martin’in koca bir yumrukla Longly’nin arkadaşını gerisingeri başka bir masanın üzerine devirdiğini görmedi. Aniden çıkan arbede üzerine, daha öngörülü olan müşteriler, handan hızla çıkmaya başladılar. Laurie çalmayı kesti ve sorunun ne olduğunu görmek için kaidenin üzerinde ayağa kalktı.</p>

  <p>Beladan kimin sorumlu olduğuyla ilgilenmeyen barmenlerden biri, barın üzerinden atladı ve dövüşen kişiler arasında en yakında olanın, yani Martin’in tepesine bindi. Longly Jimmy’nin bileğini sıkı sıkı tutuyor, diğer eliyle de yüzündeki biraları siliyordu. Laurie kopuzunu dikkatle yerine bıraktı ve kaideden koşar adım başka bir masaya sıçrayıp Longly’nin sırtına indi. Kollarını iriyarı adamın boğazına dolayarak onu boğmaya başladı.</p>

  <p>Longly darbe yüzünden öne savruldu, sonra Laurie ona sarılmaya devam ederken dengesini yeniden buldu. Ozana kulak asmayarak kavgaya hazır olan Roald’a baktı. “Longly’ye bira atmayacaktın. Şimdi tepem attı işte.”</p>

  <p>Jimmy’nin yüzü iriyarı adamın kavrayışının acısıyla beyaza dönüyordu. Laurie, “Biri bana yardım etsin! Bu adamda ense yerine ağaç kütüğü var!” dedi.</p>

  <p>Tam Roald Longly’nin yüzüne vururken Arutha sağa doğru sıçradı. İriyarı adam gözlerini kırptı, sonra saygısız bir fırlatışla Jimmy’yi Roald’ın üzerine atarak paralı askerin Arutha’ya çarpmasına yol açtı. Üçü birden yere indiler. Longly diğer eliyle omzunun gerisine uzandı ve Laurie’yi tuniğinden yakaladı. Ozanı başının üzerinde çevirerek masanın üzerine yuvarladı. Jimmy’ye en yakın masa bacağı bel verdi ve Laurie ayağa kalkmak için debelenen Roald ve Arutha’nın üzerine kapaklandı.</p>

  <p>Bu esnada barmen ile cebelleşmekte olan Martin, karşılaşmayı adamı tekrar barın öteki tarafına fırlatarak sona erdirdi. Daha sonra uzanıp Longly’nin omzunu kavradı ve adamı kendisine doğru döndürdü. Kendisiyle boy ölçüşebilecek bir rakip bulan kızıl sakallı adamın gözleri aydınlanır gibi oldu. Bir doksan boyundaki Martin, cüsse bakımından Longly’den eksik olmasına rağmen, adamdan daha uzundu. Longly uzanıp Martin’i kavrarken neşe dolu bir haykırış kopardı. Bir anda birbirlerine el ense çekmişlerdi. Bir süre sağa sola sallandıktan sonra, darbe indirmek üzere avantaj arayarak hafifçe kımıldandılar.</p>

  <p>Laurie doğrulup oturarak kafasını iki yana salladı. “Bu insan değil.” Birden Roald ile Arutha’nın üzerinde oturmakta olduğunu fark edip kendisini çözmeye başladı.</p>

  <p>Jimmy titrek bacaklarının üzerinde doğruldu. Arutha ayağa kalkarken Laurie çocuğa baktı. “O kamayı çekerken ne başarmaya çalışıyordun?” diye sordu hırsıza. “Bizi öldürtmeyi mi?”</p>

  <p>Jimmy avantaj kazanmak için mücadele eden iki adama baktı. “Kimse benimle öyle konuşamaz. Ben kulampara eğlencesi.”</p>

  <p>Laurie, “Her şeyi böyle kişiselleştirme,” dedi. Ayağa kalkmaya davrandı. “Sadece oyun peşinde.” Laurie’nin dizleri tutmadı ve ayakta kalmak için Jimmy’ye tutunmak zorunda kaldı. “Sanırım.”</p>

  <p>Longly Martin’le cebelleşirken çeşitli homurtular çıkarırken Dük sessizliğini koruyordu. Martin öne eğilerek Longly’nin iri cüssesini uzun boyuyla dengeledi. Sonu kan dökmeye varabilecek şekilde başlayan vaka, zorlu da olsa, hayli dostane bir güreş müsabakasına dönüşmüştü. Longly aniden geri çekildi, ancak Martin hareketi izlemekle yetinerek Longly’nin ensesini bıraktı, ama bileğini salıvermedi. Tek bir hamlede hantal adamın arkasına geçmiş, Longly’nin kolunu kafasının arkasında, acı verici bir konuma getirmişti. Martin tutuşunu sıkılaştırır ve adamı yavaş yavaş dizlerinin üzerine çöktürmeye çalışırken şişman adam acıyla yüzünü buruşturdu.</p>

  <p>Laurie kafasını iki yana sallayıp aklını başına toplamaya çalışan Roald’ın ayağa kalkmasına yardım etti. Roald’ın görüşü açıldığında, güreş müsabakasını izledi. Laurie’ye, “Bu pek rahat olmasa gerek,” dedi.</p>

  <p>Jimmy, “Sanırım suratının morarmaya başlaması da bu yüzden,” dedi.</p>

  <p>Roald Jimmy’ye bir şey diyecekti, ama gördüğü bir şey aniden Arutha’ya dönmesine neden oldu. Jimmy ile Laurie de baktığı yere döndüler ve gözleri faltaşı gibi açıldı.</p>

  <p>Üçünün birden kendisine baktığını gören Arutha arkasını döndü. Arbede devam ederken siyah cüppeli biri masaya sessizce yaklaşmayı başarmıştı. Sağ elinde indirmeye hazır tuttuğu bir hançerle, Arutha’nın arkasında kaskatı duruyordu. Adamın gözleri tam ileri dikilmişti ve ağzı sessizce kımıldıyordu.</p>

  <p>Arutha’nın eli aniden fırlayarak hançeri yana savurdu, ama gözleri siyahlı adamın arkasındaki şekildeydi. Jimmy ile Martin’in kapıda gördüğü Hadati savaşçısı kılıcını ikinci bir darbe indirmeye hazır halde tutuyordu. Katile sessizce arkadan vurarak Prens’e yaptığı saldırının başarılı olmasını önlemişti. Can çekişen adam yere yığıldığında, Hadati ince kılıcını çabucak kaldırdı ve, “Gelin, başkaları da var,” dedi.</p>

  <p>Arutha ölü adamı çabucak inceledi ve bir zincire geçirilmiş abanoz şahini havaya kaldırdı. Arutha Martin’e dönerek, “Martin! Geceşahinleri! Bitir şunu!” dedi.</p>

  <p>Martin kardeşine kafa salladıktan sonra Longly’nin omzunu neredeyse yerinden çıkaran bir bükme hareketiyle onu dizlerinin üzerine çöktürdü. Longly tepesindeki Martin’e baktıktan sonra Dük sağ elini kaldırırken teslimiyet içinde gözlerini kapadı. Martin elini indirerek, “Ne faydası var?” dedi ve Longly’yi öne doğru itti.</p>

  <p>İri adam yüz üstü yere kapaklandıktan sonra omzunu ovalayarak doğrulup oturdu. “Ha!” diye gürültüyle güldü. “Bir ara yine gel, koca avcı! Tanrılar adına, Longly’yi iyi bir patakladın!”</p>

  <p>Handan koşarak çıkıp ahıra yöneldiler. Kendisine doğru koşan bütün bu silahlı adamları gören seyis yamağı az kaldı bayılacaktı. Arutha, “Atlarımız nerede?” dedi. Çocuk ahırın arka tarafını işaret etti.</p>

  <p>Martin, “Bu gece uzun bir koşuya dayanamazlar,” dedi.</p>

  <p>Dinlenmiş ve doyurulmuş diğer binekleri gören Arutha, “Bunların sahibi kim?” dedi.</p>

  <p>Çocuk, “Efendimdir, bayım. Ama gelecek hafta açık artırmayla satılacaklar,” dedi.</p>

  <p>Arutha diğerlerine dinlenmiş binekleri eyerlemelerini işaret etti. Çocuk, “Lütfen, efendim, beni öldürmeyin,” derken gözleri dolu dolu olmuştu.</p>

  <p>Arutha, “Seni öldürmeyeceğiz, evlat,” dedi.</p>

  <p>Hayvanlar eyerlenirken çocuk sinerek geriye çekildi. Hadati hanın koşum takımlarının arasından bir eyer aldı ve altıncı bir atı hazır etti. Arutha atına bindi ve çocuğa bir kese fırlattı. “Al, efendine atlarımızı satmasını, aradaki farkı da keseden almasını söyle. Kendine de biraz ayır,” dedi.</p>

  <p>Herkes hazır olduğunda, ahırdan çıkarak atlarını han avlusu kapılarından geçirerek dar bir sokaktan sürdüler. Alarm verilmişse, şehir kapıları çok geçmeden kapanırdı. Meyhane arbedesinde can kaybı şüpheli bir şeydi. Diğer herhangi bir şeye olduğu kadar, o gece şehir nöbetçilerinde hangi memurun görev başında olduğuna bağlıydı. Arutha işini şansa bırakmamaya karar verdi ve atlarını şehrin batı kapısına doğru dörtnala sürdüler.</p>

  <p>Şehir muhafızları yanlarından hızla geçip Özgür Şehirler’e giden anayolda gözden kaybolan altı atlıyı fark etmediler bile. Alarm verilmemişti.</p>

  <p>Ylith’in ışıkları gecenin içinde, geride bıraktıkları uzak birer alev olana dek yolda uçarcasına ilerlediler. Derken Arutha atlarını dizginlemeleri için işaret verdi.</p>

  <p>Hadati’ye döndü. “Konuşmamız gerekiyor.”</p>

  <p>Atlarından indiler ve Martin onları ağaçların arasında yoldan biraz uzaktaki bir açıklığa götürdü. Jimmy atları bağlarken Arutha, “Kimsin sen?” dedi.</p>

  <p>“Benim adım Baru, bana Yılankatili derler,” diye yanıt verdi Hadati.</p>

  <p>Laurie, “Bu kudretli bir addır,” dedi. Arutha’ya, “Baru bu adı bir kanatlı ejder öldürerek kazanmış,” diye açıkladı.</p>

  <p>Arutha başını saygıyla yana eğen Martin’e baktı. “Ejder türünü avlamak cesaret, kol kuvveti ve şans ister,” dedi. Kanatlı ejderler, ejderhaların birinci göbekten kuzeni olurdu. Aradaki en büyük fark boylarıydı. Bunlardan biriyle karşı karşıya gelmek, gazapla ve pençelerle, hızla ve kesici dişlerle, omzuna kadar uzunluğu üç buçuk metre olan bir yaratıkla karşı karşıya gelmek demekti.</p>

  <p>Hadati ilk defa gülümsedi. “Sen okundan da anlaşıldığı gibi bir avcısın, Dük Martin,” dedi. Bunun üzerine Roald’ın gözleri irileşti. “O halde sen de...”</p>

  <p>Hadati, “O da Lord Borric’in oğlu ve Kralımızın kardeşi Prens Arutha. Farkında değil miydin?” dedi.</p>

  <p>Roald başını hayır anlamında şiddetle sallayarak arkasına yaslandı. Laurie’ye baktı. “Bir hikayeyi ancak kısmen anlatman ilk defa oluyor.”</p>

  <p>Hadati ekose eteğine dokundu. “Bu, benim Demir Tepeler Klanı’ndan Ordwinson ailesine mensup olduğumu gösteriyor. Halkım siz şehirlilerin Gökyüzünün Gölü dediği yerin yakınında yaşar.”</p>

  <p>“Kanyolculuğu’nda mısın?”</p>

  <p>Hadati alnına sarılı eşarbı gösterdi. “Yoldayım. Ben Yolbulan’ım.”</p>

  <p>Roald, “Bu bir tür kutsal adam... ah, Majesteleri," dedi.</p>

  <p>Laurie, “Bir takdis edilmiş savaşçı. Eşarpta tüm atalarının ismi var. Görevini tamamlayana kadar huzura kavuşamazlar. Kanyolculuğunu tamamlamaya ya da ölmeye ant içmiş,” dedi.</p>

  <p>“Beni nereden tanıyorsun?” diye sordu Arutha.</p>

  <p>“Savaşın sonunda sizi Tsuranilerle barış konferansına giderken görmüştüm. O günleri klanımdan herhangi biri kolay kolay unutamaz,” dedi. Ateşe baktı. “Kralımız bize seslendiğinde, Tsuranilerle savaşmaya geldik ve dokuz yıldan uzun bir süre bunu yaptık. Onlar şerefleri uğruna can vermeye hazır, güçlü hasımlar, Çark’taki yerlerini anlayan adamlardı. Bu saygıdeğer bir mücadele oldu.</p>

  <p>“Derken, savaşın son yılının ilkbaharında, Tsuraniler büyük sayılar halinde geldiler. Üç gün üç gece savaştık, Tsuranilere topraklarımızı büyük bir bedel ödeterek verdik. Demir Tepeler Klanı’nın savaşan her erkeği, orada kıstırılanlar arasındaydı. Son adama kadar ölürdük, Lord Borric tehlikede olduğumuzu görmeseydi. Baban bizi kurtarmak için yarma harekatı yapmasa, adlarımız dünün rüzgarında birer fısıltıdan ibaret kalacaktı.”</p>

  <p>Arutha Lyam’ın babasının ölümünü haber veren mektubunda Hadatilerden bahsedildiğini hatırlıyordu. “Babamın ölümünün benimle ne ilgisi var?”</p>

  <p>Baru omuzlarını silkti. “Bilmiyorum. Kapıda bilgi edinmeye çalışıyordum. Oradan pek çok kişi geçer ve yolumda yardımı olsun diye sorular soruyordum. Derken geçtiğini gördüm. Krondor Prensi’nin kendi şehirlerinden birine alelade bir savaşçı kisvesinde girmesinin nedenini öğrenmek ilginç olur, diye düşündüm. Bilgi ararken zamanın geçmesine yardım ederdi. Sonra katil geldi ve boş boş oturup seni öldürmesini izleyemezdim. Baban halkımın erkeklerini kurtardı. Ben de senin hayatını kurtardım. Belki de bu borcu bir parça öder. Çark’ın nasıl döndüğünü kim bilebilir?”</p>

  <p>Arutha, “Handa başkaları da var, demiştin?” dedi.</p>

  <p>“Seni öldürmeye çalışan adam, peşinden hana geldi, seni bir an izledi, sonra da tekrar dışarı çıktı. Orada bir sokak çocuğuyla konuşup ona para verdi, çocuk da koşup gitti. Sizinle dövüşen üç kişiyi gördü ve daha geçemeden onları durdurdu. Söylenenleri duyamadım, ama hanı işaret etti ve üçü içeri girdiler.”</p>

  <p>Arutha, “Demek ki, kavga bir tertipti,” dedi.</p>

  <p>Atlarla işi bitmiş olan Jimmy, “Longly’nin sinirini bilip onun her zamanki masasında yabancıların oturduğunu bilmesini sağlamış olmaları daha büyük bir olasılık, başka bir yere gidip de bizi kaçırmasın diye,” dedi.</p>

  <p>Laurie, “Diğerleri gelene kadar bizi meşgul tutmak istemiş, sonra da bunun kaçırılmayacak kadar iyi bir fırsat olduğunu görmüş olabilir,” dedi.</p>

  <p>Arutha, “Sen orada olmasaydın, Baru, kaçırılmayacak kadar iyi bir fırsat olurdu,” dedi.</p>

  <p>Hadati bunu teşekkür sayarak, “Herhangi bir borç yok. Dediğim gibi, borcunu ödeyen ben olabilirim,” dedi.</p>

  <p>Roald, “Eh, bu durumda her şeyi hallettiniz sanırım. Ben Ylith’e döneyim,” dedi.</p>

  <p>Arutha Laurie ile bakıştı. Ozan, “Roald, eski dostum, sanırım planlarını değiştirsen iyi olacak,” dedi.</p>

  <p>“Ne?”</p>

  <p>“Eh, Prens’in yanında olduğun fark edilmiş olsa, ki arbede çıktığında handa otuz kırk kişi olduğundan muhtemelen öyle olmuştur, onu arayan kişiler sana da nereye gittiğini sormaya karar verebilirler.”</p>

  <p>Roald kuru sıkı bir cesaret gösterisiyle, “Denesinler, bakalım,” dedi.</p>

  <p>Martin, “Denememelerini yeğleriz. Azimli olabilirler. Moredhellerle daha önce de teşriki mesaide bulundum ve sevecen değillerdir,” dedi.</p>

  <p>Roald’ın gözleri irileşti. “Kara Yol Kardeşliği mi?”</p>

  <p>Martin başını evet anlamında salladı ve Laurie, “Üstelik, halihazırda boştasın,” dedi.</p>

  <p>“Öyle de kalmayı planlıyorum.”</p>

  <p>Arutha daha sert çıkmayı denedi. “Prensini geri mi çeviriyorsun?”</p>

  <p>“Niyetim saygısızlık etmek değil, Majesteleri, ama ben sizin hizmetinizde olmayan, özgür bir adamım ve herhangi bir yasayı çiğnemedim. Benim üzerimde herhangi bir yetkiniz yok.”</p>

  <p>“Bak,” dedi Laurie, “bu katillerin yanımızda görülen herkesi her yerde aramaları büyük bir olasılık. Tanıdığım herkesten daha çetin ceviz olmana rağmen, ne yapabileceklerini gördüm ve yerinde olsam onların eline yalnızken geçme riskine atılmazdım,” dedi. Roald kararından dönecek gibi görünmüyordu.</p>

  <p>Martin, “Hizmetin karşılığında verilecek bir ödül bulabiliriz, mutlaka,” dedi.</p>

  <p>Gözle görülür bir şekilde neşelenen Roald, “Ne kadar?” dedi.</p>

  <p>Arutha, “Yolculuğumuzu tamamlayana kadar yanımızda kalırsan sana... yüz altın lira öderim,” dedi.</p>

  <p>Roald hiç tereddüt etmeden, “Kabul!” dedi. Bu deneyimli bir kervan muhafızının bile dört aylık yevmiyesine denkti.</p>

  <p>Arutha daha sonra Baru’ya baktı. “Bilgiye ihtiyacın olduğundan bahsetmiştin. Kanyolculuğunda sana yardım edebilir miyiz?” dedi.</p>

  <p>“Belki de. Sizin Kara Yol Kardeşi olarak andığınız kişilerden birini arıyorum.”</p>

  <p>Martin bir kaşını kaldırarak Arutha’ya baktı. “Bu moredhelle ne işin var?”</p>

  <p>“Yabon tepelerinden iriyarı bir moredhel arıyorum, tepesinde saçtan şunun gibi bir sorguç” -eliyle bir at kuyruğu işaret etti- “her bir yanağında da üçer tane yara izi var. Bana karanlık bir görev için güneye geldiği söylendi. Gezginlerden haberini almayı ümit ediyordum, zira onun gibi biri, güneydeki moredheller arasında kendini belli edecektir.”</p>

  <p>Arutha, “Dili yoksa, Sarth yolunda bize saldıran o,” dedi.</p>

  <p>“Bu o,” dedi Baru. “Dilsiz olanın adı Murad’dır. Zamanın şafağından beri halkımın düşmanı olan Kuzgun Klanı moredheller inin reislerinden biridir. Kendi soydaşları bile ondan korkar. Yüzündeki yara izleri karanlık güçlerle yaptığı anlaşmaları anlatıyorsa da, bunun dışında bilinen çok az şey vardır. Yıllar önce Gediksavaşları sırasında moredhel turbalık askerleri tepelerden Yabon sınırlarına akın ettiği zamandan beridir kimse onu görmemişti.</p>

  <p>“Kanyolculuğu’mun nedeni odur. İki ay önce kara zırhlı savaşçıları köylerimizin birinin yakınından geçirirken tekrar görüldü. Herhangi bir geçerli nedeni yokken durup köyü yok etti, tüm binaları yaktı ve onu bana tarif eden sürü çobanı çocuk dışında herkesi öldürdü. O benim köyümdü.” Neredeyse teslimiyet dolu bir iç çekişle, “Sarth yakınında görüldüyse, bundan sonra gitmem gereken yer orası, demektir. Bu moredhel fazla uzun yaşadı,” dedi.</p>

  <p>Arutha Laurie’ye başını salladı, Laurie de, “Aslına bakarsan, Baru, bizimle kalırsan, muhtemelen o gelip seni bulacaktır,” dedi. Baru soran gözlerle Prens’e bakınca Arutha da ona Murmandamus ile hizmetkarlarını ve Anita’nın tedavisini bulmak için çıktıkları yolculuğu anlattı.</p>

  <p>Sözlerini bitirdiğinde Hadati sırıttı ve gülüşünde hiç keyif yoktu. “O halde beni kabul ederseniz sizin hizmetinize gireceğim, Majesteleri, zira kader bizi bir araya getirdi. Düşmanım sizin peşinizde ve o sizin kellenizi alamadan ben onun kellesini alırım.”</p>

  <p>“İyi,” dedi Arutha. “Başımızın üzerinde yerin var, zira tuttuğumuz tehlikeli bir yol.”</p>

  <p>Martin kasıldı ve neredeyse aynı anda Baru ayağa fırlamış, Dük’ün arkasındaki ağaçlara doğru hareket ediyordu. Martin sessiz olmalarını işaret etti ve diğerleri hareket edemeden dağlının bir adım gerisinden ağaçların arasına daldı. Diğerleri hareket etmeye başlayınca Arutha yerlerinde kalmalarını işaret etti. Karanlıkta hareketsiz dururken Martin ile Hadati’yi ikaz eden şeyi duydular. Gecenin içinde Ylith’ten gelen atlıların sesi yankılanıyordu.</p>

  <p>Uzun dakikalar geçtikten sonra, nal sesleri güneybatıya doğru uzaklaştı. Bundan da birkaç dakika sonra, Martin ile Baru yeniden ortaya çıktılar. “On iki ya da daha çok binici, yolda peşlerinden iblisler kovalıyormuş gibi gidiyorlar,” diye fısıldadı.</p>

  <p>“Siyah zırhlar?” diye sordu Arutha.</p>

  <p>Martin, “Yo, bunlar insandı ve karanlıkta seçmek kolay değilse de, onların zorlu tipler olduğu kanâatindeyim,” dedi.</p>

  <p>“İhtiyaçları varsa Geceşahinleri fazladan dayakçı kiralamış olabilir. Ylith o türlü bir şehirdir,” dedi Laurie.</p>

  <p>Jimmy de onunla hemfikirdi. “Belki bir ya da ikisi Geceşahini’ydi, ama kiralık bıçaklar da diğerleri kadar hızlı öldürür.”</p>

  <p>Baru, “Özgür Şehirler’e doğru gidiyorlar,” dedi.</p>

  <p>“Geri dönecekler,” dedi Roald. Arutha karanlıkta paralı askere döndü; belli belirsiz ay ışığında adamın yüzünü ancak seçebiliyordu. “Sizin Baron Talanque yolun beş mil aşağısında yeni bir gümrük kulübesi yaptırdı. Anlaşılan son zamanlarda Natal’de yeni kaçakçılık vakaları olmuş. Muhafızlardan bu gece kimsenin geçmediğini öğrenip geri döneceklerdir.”</p>

  <p>“O halde, dedi Arutha, “uzaklaşmamız gerekiyor. Mesele, Elvandar’a nasıl ulaşacağımız. Yabon’un kuzeyine kadar yoldan gitmeyi, sonra da batıya yönelmeyi planlıyordum.”</p>

  <p>Roald, “Ylith ve kuzeyinde sizi savaştan tanıyan biriyle karşılaşırsınız, Majesteleri. Özellikle de LaMut civarında. Aklım biraz olsun başımda olsa, benim de bunu daha önce anlamam gerekirdi,” dedi.</p>

  <p>“Öyleyse ne taraftan?” diye sordu Prens.</p>

  <p>Martin, “Buradan dosdoğru batıya yönelebilir, Güney Geçidi’nden geçip Gri Kuleler’in batı yamaçlarını izleyip Yeşil Yürek’ten geçebiliriz. Tehlikeli, ama...” dedi.</p>

  <p>Arutha, “Ama goblinler ve troller tanıdığımız düşmanlar. Böyle yolculuk edeceğiz. Şimdi, yola çıkalım,” dedi.</p>

  <p>Atlarına binip Martin öncülüğünde yola düştüler. Karanlık ve sessiz ormanların içinden yollarını sessizce bularak batıya doğru gittiler. Arutha öfkesini gizliyor, içinde derinlere gömüyordu. Sarth’tan Ylith’e yaptıkları olaysız yolculuk onu sakinleştirmiş, bir süreliğine var olan tehlikeleri unutmasına yol açmıştı. Ancak handaki pusu ve peşlerindeki atlılar dikkatini tehlikelere döndürmüştü. Murmandamus ile ajanlarının elinden onu büyüyle bulma olanağı alınmış olsa da, hâlâ kurdukları bir ağları vardı ve neredeyse bu ağa yakalanacaktı.</p>

  <p>Jimmy sıranın en sonundan geliyordu ve bir süre geriye bakarak peşlerinden gelenlere dair bir belirti görmemeyi ümit etti. Çok geçmeden yol karanlığın içinde gözden kaybolmuştu ve çocuk dikkatini önünde görebileceği yegane şeyler olan, Roald ile Laurie’nin sırtlarına çevirdi.</p>

  <p class="ayrac"><img alt="ayrac" src="../Images/ayrac.png" /></p>
</body>
</html>
