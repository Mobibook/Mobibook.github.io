<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/era.css" rel="stylesheet" type="text/css" />
</head>

<body>
  <p class="bolum_no">-9-</p>

  <p class="baslik">ORMAN</p>

  <p>&nbsp;</p>

  <p>Ufukta bir grup atlı belirdi.</p>

  <p>Kara figürlerin silueti geç ikindi göğünün kızılımsı rengine vurmuştu. Onları ilk gören Martin oldu ve Arutha durmalarını emretti. Krondor’dan ayrılmalarından beri, tacir olmadığı belli olan, karşılaştıkları ilk yolcu kafilesiydi. Martin gözlerini kıstı. “Bu mesafeden pek bir şey göremiyorum, ama silahlı olduklarını sanıyorum. Belki de paralı askerdirler?”</p>

  <p>“Ya da haydutlar,” dedi Gardan.</p>

  <p>“Ya da başka bir şey,” diye ekledi Arutha. “Laurie, aramızda en çok yolculuk etmiş olan sensin. Başka bir yol var mı?”</p>

  <p>Laurie etrafına bakarak durum tahlili yaptı. Dar bir ekili arazi şeridinin öte yanındaki ormanı işaret ederek, “Doğuda, buradan atla yaklaşık bir saat uzaklıkta, Calastius Dağları’na çıkan eski bir patika var. Eskiden madenciler tarafından kullanılıyordu, ama artık pek az kullanılıyor. Bizi iç bölgedeki yola çıkaracaktır,” dedi.</p>

  <p>Jimmy, “O halde bir an önce o patikaya yönelsek iyi olur. Bu diğerleri bizim onlara gelmemizi beklemekten sıkılmış gibiler,” dedi.</p>

  <p>Arutha ufuktaki atlıların onlardan yana gelmeye başladığını gördü. “Sen önden git, Laurie.”</p>

  <p>Yoldan çıkarak çiftliklerin sınırlarını belirten bir dizi alçak taş duvara yöneldiler. Jimmy, “Bakın!” diye bağırdı.</p>

  <p>Arutha’nın yoldaşları diğer grubun buna atlarını dörtnala sürerek karşılık verdiklerini gördüler. Öğleden sonranın turuncu alazında, gri-yeşil bir tepe yamacının üzerinde birer siyah siluettiler.</p>

  <p>Arutha ile diğerleri ilk taş duvardan düzgün bir sıçrayışla atladılar, ama Jimmy neredeyse atından düşecekti. Diğerlerinin pek gerisinde kalmadan kendini doğrultmayı başardı. Hiçbir şey söylemedi, ama kendisiyle orman arasında üç duvar daha olmamasını şiddetle diliyordu. Arutha’nın kafilesi ormana girerken her nasılsa atının sırtında oturmayı ve çok geride kalmamayı başarmıştı.</p>

  <p>Diğerleri onu beklemekteydiler ve atını dizginledi. Laurie işaret etti. “Bize yetişemeyeceklerinden bizimle paralel bir yol izliyor, buranın kuzeyinde yolumuzu kesmeyi ümit ediyorlar.” Sonra güldü. “Bu patika kuzeydoğuya gidiyor, dolayısıyla isimsiz dostlarımız yolumuzu kesmek için çalılarla dolu ormanlık arazide fazladan bir mil gitmek zorundalar. Bunu yaptıklarında onları çok geride bırakmış olacağız. Şayet yolu bulabilirlerse.”</p>

  <p>Arutha, “Yine de acele etmemiz gerekiyor. Işığımız pek az ve ormanlar en iyi zamanlarda bile güvenli değildir. Bu yola daha ne kadar var?” dedi.</p>

  <p>“Oraya günbatımından iki saat, belki biraz daha az sonra varmamız gerekir.”</p>

  <p>Arutha ona yolu göstermesini işaret etti. Laurie atını çevirdi ve hep birlikte hızla kararan ormanın daha da derinlerine ilerlediler.</p>

  <p>Her iki tarafta karanlık delikler büyüyordu. Loşluğun içinde, yüksek dallardan süzülen orta ve büyük ayların cılız ışığında orman onları çepeçevre saran katı bir cisim gibiydi. Gece boyunca Laurie’nin patika olduğunu iddia ettiği bir iz, Laurie’nin atının bir metre önünde aniden beliren ve Jimmy’nin atının bir metre gerisinde aynı çabuklukla kaybolan incecik bir çizgi üzerinde, dikkatle ilerlemişlerdi. Jimmy’ye toprak parçaları birbirinden pek farklı görünmüyordu, Laurie’nin seçtiği dolambaçlı yolu tıkayan biraz daha az çer-çöp olması dışında. Çocuk sürekli omzunun üzerinden geriye bakıyor, izlendiklerine dair bir alamet arıyordu.</p>

  <p>Arutha durmalarını emretti. “İzlendiğimize dair hiçbir işaret görmedik. Belki de onları ekmişizdir.”</p>

  <p>Martin atından indi. “Düşük bir ihtimal. Aralarında usta bir iz sürücü varsa, izimizi bulmuşlardır. Bizim kadar yavaş, ama bizimle aynı tempoda ilerliyor olurlar.”</p>

  <p>Arutha atından inerek, “Bir süre burada dinleneceğiz. Jimmy, Laurie’nin atının terkisindeki yulafları çıkar,” dedi.</p>

  <p>Jimmy atlarla ilgilenmeye başlarken hafifçe homurdandı. Yoldaki ilk gecesinde, Toprak Beyi olarak, efendisinin atıyla -ve diğerlerinin atlarıyla- ilgilenmesinin beklendiğini öğrenmişti.</p>

  <p>Martin yayını omzuna attı ve, “Sanırım ben biraz geriye doğru iz sürüp yakınlarda biri var mı, diye bir bakacağım. Bir şey olacak olursa, beni beklemeyin. Sizi yarın gece Ishap manastırında bulurum," dedi. Karanlığa karıştı.</p>

  <p>Arutha eyerine otururken Jimmy, Laurie’nin de yardımıyla atlarla ilgilenme işine koyuldu. Gardan nöbet tutuyor, ormanın karanlığını gözleriyle tarıyordu.</p>

  <p>Zaman geçti ve Arutha düşüncelerinde kayboldu. Jimmy onu gözünün kıyısıyla izliyordu. Laurie Jimmy’yi loş ışıkta Arutha’yı süzerken yakaladı ve çocuğun yanına yanaşarak Gardan’ın atını kaşağılamasına yardım etti. Ozan, “Onun için endişeleniyorsun,” diye mırıldandı.</p>

  <p>Jimmy başını evet anlamında sallamakla yetindi; karanlıkta neredeyse kaybolan bir jest. Sonra, “Benim bir ailem ya da çok fazla dostum yok, ozan. O... önemli. Evet, endişeleniyorum,” dedi.</p>

  <p>Jimmy bitirdiğinde oturmuş, karanlığa bakan Arutha’nın yanına geldi. “Atlar doydu ve tımarlandı.”</p>

  <p>Arutha daldığı kara düşüncelerden koparılmış gibiydi. “İyi. Şimdi biraz dinlen. İlk ışıkla birlikte hareket edeceğiz.” Etrafa bakındı. “Martin nerede?”</p>

  <p>Jimmy geride kalan yola doğru baktı. “Hâlâ orada bir yerlerde.”</p>

  <p>Arutha onun baktığı yere baktı.</p>

  <p>Jimmy başını eyere yaslayıp bir battaniyeye sarınarak yerleşti. Uyku gelene kadar uzun bir süre karanlığa baktı.</p>

  <p class="ayrac"><img alt="ayrac" src="../Images/ayrac.png" /></p>

  <p>Bir şey Jimmy’yi uyandırdı. İki şekil yaklaşıyordu ve Jimmy tam kalkmaya davranmıştı ki, bunların Martin ile Gardan olduğunu gördü. Derken Jimmy Gardan’ın nöbete kaldığını hatırladı. İkisi de sessizce yürüyerek kamp alanına yaklaştılar.</p>

  <p>Jimmy diğerlerini kaldırdı. Arutha ağabeyinin döndüğünü görünce hiç zaman kaybetmedi. “İzlendiğimize dair herhangi bir işaret buldun mu?”</p>

  <p>Martin başıyla onayladı. “Yolun birkaç mil gerisinde. Bir grup... adam, moredhel, hangisi olduğunu bilmiyorum. En azından bir tanesi moredhel. Onun dışındakilerin hepsi birden kara zırhlara ve uzun, kara pelerinlere bürünmüşlerdi. Her birinde başlarının tamamını örten, tuhaf bir miğfer vardı. Pek dostane olmadıklarını anlamak için bana bu kadarı yeterliydi. Bizim izlerimizle kesişen sahte bir iz bıraktım. Onları bir süre uzaklaştırması gerek, ama hemen yola düşsek iyi olur.”</p>

  <p>“Ya bu tek moredhel nasıl biriydi? Diğerleri gibi giyinmediğini söyledin.”</p>

  <p>“Yo, ve gördüğüm lanet moredhellerin en iriyarısıydı, deri bir yelek dışında göğsü çıplaktı. Kafası, arkada at kuyruğu gibi asılı duran uzun bir tepe perçemi dışında tıraşlıydı. Ateş ışığında onu açık seçik görebildim. Onun gibileri duymuş olmama rağmen hiç görmemiştim.”</p>

  <p>Laurie, “Yabon dağ klanı,” dedi.</p>

  <p>Arutha ozana baktı. Laurie açıkladı, “Tyr-Sog yakınlarında yetiştiğim sıralarda, kuzeydeki dağ klanlarınca yapılan baskınlardan bahsedildiğini duyardık. Onlar orman sakinlerinden farklıdır. Tepedeki saç tutamından onun aynı zamanda bir klan reisi, önemli biri olduğu anlaşılıyor.”</p>

  <p>Gardan, “Uzun yoldan gelmiş,” dedi.</p>

  <p>“Evet ve bu Gediksavaşları’ndan sonra yeni bir düzen kurulduğu anlamına geliyor. Tsuraniler tarafından kuzeye sürülenlerden pek çoğunun Kuzey Elleri’ndeki soydaşlarına katılmak istediklerini biliyorduk, ama şimdi görünene bakılırsa, kuzenlerinden bazılarını da yanlarında getirmişler.”</p>

  <p>“Ya da,” dedi Arutha, “Bu onun komutası altında oldukları anlamına geliyor.”</p>

  <p>Martin, “Bunun olması için gereken...” dedi.</p>

  <p>“İttifak, bir moredhel ittifakı. Hep korktuğumuz bir şey,” dedi Arutha. “Gelin, hava neredeyse aydınlandı: Bunu durduğumuz yerde durmakla daha iyi çözemeyiz.”</p>

  <p>Atlarını hazır, ettiler ve çok geçmeden Orman Yolu’na, Krondor ile kuzey arasındaki başlıca yola geri dönmüşlerdi. Bu yolu az sayıda kervan kullanır; kestirme bir güzergah olmasına rağmen, çoğu seyyah daha güvenli olduğundan, Krondor’un içinden geçip sahilden yol almayı tercih ederdi. Laurie Gemiler Körfezi’yle aynı hizada, Sarth’daki Ishap Manastırı’na atla yaklaşık bir günlük uzaklıkta olduklarını iddia ediyordu. Manastır şehrin kuzeybatısındaki tepelerin arasında olduğundan, manastır ile şehir arasındaki yolu diklemesine kesen bir yol çizeceklerdi. Kendilerini biraz sıkarlarsa manastıra günbatımından hemen sonra ulaşırlardı.</p>

  <p>Ormanda herhangi bir tehlike alameti yoktu, ama Martin, başını moredhelin çektiği çetenin geliyor olmasını muhtemel görüyordu. Arkalarında bıraktıkları ormanın sabahın erken saatlerine özgü seslerinde, çok da uzak olmayan bir şeyin geçişiyle eşyanın doğal düzenini bozmakta olduğunu gösteren, zor fark edilir değişiklikler seziyordu.</p>

  <p>Martin Laurie’nin arkasında, Arutha’nın yanında at sürüyordu. “Sanırım biraz geride kalıp dostlarımızın hâlâ arkadan gelip gelmediğine bakabilirim.”</p>

  <p>Jimmy omzunun üzerinden arkaya bir bakış attı ve gerideki ağaçların arasından siyah giyimli şekillerin onları izlediğini gördü. “Çok geç! Bizi gördüler!” diye bağırdı.</p>

  <p>Arutha’nın kafilesindekiler atlarını mahmuzladılar; nalların gök gürültüsünü andıran sesi ağaçların arasında yankılandı. Hepsi de bineklerinin boyunlarına kapandılar; Jimmy arkaya bakıp duruyordu. Kara binicilerle arayı açıyorlardı; Jimmy buna içinden şükretti.</p>

  <p>Hızla at sürdükleri birkaç dakikanın ardından, atların sıçrayamayacağı derinlikte bir dar boğaza geldiler. Üzerinde sağlam, ahşap bir köprü vardı. Köprüden hızla geçtiler, sonra Arutha dizginlerini çekti. “Burada durun!” Atlarını çevirdiler, çünkü onları izleyenlerin sesleri hâlâ duyulabiliyordu.</p>

  <p>Arutha onlara saldırmalarını emredecekti ki, Jimmy atından atladı. Atının terkisinden çıkınını çekti. Köprünün ucuna koşarak diz çöktü. Arutha, “Ne yapıyorsun?” diye bağırdı.</p>

  <p>Jimmy’nin verdiği tek cevap, “Geri çekilin!” oldu.</p>

  <p>Uzaktan yaklaşan atların sesleri giderek arttı. Martin atından aşağı atladı ve okunu omzundan indirdi. Kara atlılardan ilki ortaya çıktığında yayını germiş, bir ok yerleştirmişti. Tereddüt etmeden yardalık okunu saldı ve ok hiç falso yapmadan uçarak kara giyimli şeklin göğsüne, ancak bir uzun yayın bu mesafeden fırlatabileceği kadar büyük bir güçle çarptı. Binici eyerinden geriye savruldu. İkinci atlı düşen adamdan sakınmayı başardı, ancak bineği bedene takılan bir üçüncü, atından düştü.</p>

  <p>Arutha köprüyü geçmek üzere olan ikinci atlının önünü kesmek üzere öne ilerledi. “Hayır!” diye bağırdı Jimmy, “Geri çekilin!” Bir an sonra çocuk, kara bir atlının üzerinden geçmekte olduğu köprüden hızla uzaklaşıyordu. Atlı Jimmy’nin diz çöktüğü noktaya neredeyse ulaşmıştı ki, bir vınlama sesiyle birlikte geniş bir duman bulutu yükseldi. At ürktü ve dar köprüde döndü, sonra da şaha kalktı. Hayvan sendeleyerek bir adım gerileyince sağrısı köprünün parmaklıklarına çarptı. Atı havayı eşelerken siyah giyimli savaşçı parmaklığın üzerinden geriye savruldu, sonra da düşerek köprünün altındaki kayalara duyulur bir sesle çarptı. At döndü ve geldiği yöne doğru kaçtı.</p>

  <p>Arutha ile diğerlerinin atları patlamanın dumanından paniğe kapılmayacak kadar uzaktaydılar, gerçi Gardan Martin’in atını tutarken Laurie atını hızla öne sürüp Jimmy’nin atının dizginlerini tutmak zorunda kaldı. Okçu hayvanları ürküp onları yeniden denetim altına almaya çalışan binicilerini sırtından atan atlarıyla meşgul olan süvarilere ok yağdırmakla meşguldü.</p>

  <p>Jimmy artık elinde ufak bir şişeyle köprüye doğru koşuyordu. Tıpasını çekip şişeyi dumanların içine fırlattı. Köprünün uzaktaki ucu birden alevlere boğuldu. Kara süvariler, alevleri görüp huysuzlanan atlarının dizginlerini çektiler. Binicilerini sırtlarından atmaya çalışan hayvanlar, adamlar onları köprüden geçmeye zorlarken daireler çizdiler.</p>

  <p>Jimmy sendeleyerek alevlerden uzaklaştı. Gardan küfretti. “Bakın! Düşenler tekrar ayağa kalkıyor!”</p>

  <p>Dumanın ve alevlerin arasından göğsüne ok yemiş olan atlının sendeleyerek köprüye yaklaştığını, Martin’in vurup düşürdüğü bir başkasının ise ağır ağır ayağa kalkmakta olduğunu görebiliyorlardı.</p>

  <p>Jimmy atının yanına varıp sırtına atladı. Arutha, “Neydi o?” dedi.</p>

  <p>“Alışkanlıktan taşıdığım duman bombası. Şakacılar’dan çoğu bunları kaçışlarını gizlemek ve kargaşa yaratmak için kullanır. Biraz ateş ve bolca duman çıkarırlar.”</p>

  <p>“Şişedeki neydi?” diye sordu Laurie.</p>

  <p>“Nafta özü. Krondor’da bunu yakıp yol açarken yangın çıkarmak isteyen çiftçilere satan bir simyacı tanıyorum.”</p>

  <p>“Bu sağa sola taşınmayacak kadar tehlikeli bir madde,” dedi Gardan. “Her zaman yanında bulundurur musun?”</p>

  <p>“Yo,” dedi Jimmy atına binerken. “Ama ona bakarsan ancak kızartarak durdurabileceğin şeylerle karşılaşma ihtimalin olan yerlere de genellikle pek yolculuk etmiyorum. Kerhanedeki o durumdan sonra işime yarayabileceğini düşündüm. Çıkınımda daha da var.”</p>

  <p>“Öyleyse at buraya!” diye bağırdı Laurie. “Köprü daha ateş almadı.”</p>

  <p>Jimmy diğer şişeyi de çekti ve atını öne iteledi. Dikkatle nişan alarak şişeyi yangının ortasına attı.</p>

  <p>Alevler üç, beş, on metre yükseldi ve tahta köprü ortadan kalktı. Yangın göğe doğru yükselir, yükselirken, dar boğazın iki yanındaki atlar da kişniyor ve kaçmaya çalışıyordu.</p>

  <p>Arutha köprünün öte yanındaki, oturmuş yangının sönmesini sabırla bekleyen düşman süvarilere baktı. Arkalarından başka bir şekil atıyla göz sahasına girdi, tepesinde bir tutam saçı olan zırhsız moredhel. Yüzünde herhangi bir ifade belirtisi olmadan oturup Arutha ile diğerlerini izledi. Arutha mavi gözlerin ruhunu dağladığını hissediyordu. Ve nefret hissediyordu. Orada, ilk kez düşmanını, Anita’ya zarar verenlerden birini gördü. Martin kara süvarilere ok atmaya başladı ve sessiz bir işaretle zırhsız moredhel yoldaşlarını gerisingeri ağaçların içine götürdü.</p>

  <p>Martin atına binip kardeşinin yanına geldi. Arutha ağaçların arasında kaybolan moredheli izledi. “Beni tanıyor. Onca kurnazlık etmemize rağmen, tüm bu zaman boyunca nerede olduğumu biliyorlardı,” dedi.</p>

  <p>“Ama nasıl?” diye sordu Jimmy. “O kadar şaşırtmaca vardı ki.”</p>

  <p>“Karanlık sanatlar sayesinde,” dedi Martin. “Burada iş başında olan birtakım güçler var, Jimmy.”</p>

  <p>“Gelin,” dedi Arutha. “Geri dönecekler. Bu onları durdurmayacaktır. Tek kazandığımız biraz zaman.”</p>

  <p>Laurie onları kuzey yolundan Sarth’a götürdü. Arkalarında gürültülü çatırtılarla yanan ateşe bakmadılar.</p>

  <p class="ayrac"><img alt="ayrac" src="../Images/ayrac.png" /></p>

  <p>Günün geri kalan kısmında neredeyse hiç ara vermeden at sürdüler. Onları takip edenleri hiç görmediler, ama Arutha yakından izlendiklerini biliyordu. Günbatımına yakın, tekrar Gemiler Körfezi’nin yolu doğuya döndürdüğü sahile yaklaştıklarında havayı hafif bir sis doldurdu. Laurie’ye bakılırsa manastıra güneş batmadan ulaşacaklardı.</p>

  <p>Martin atıyla ilerleyip Gardan ile gözünü gölgelere dikmiş, atını dalgınlıkla süren Arutha’nın yanına geldi. “Eskileri mi hatırladın?”</p>

  <p>Arutha düşünceli bir şekilde ağabeyine baktı. “Daha sade zamanları, Martin. Sadece daha sade zamanları hatırlıyordum. Bu Gümüşdiken gizemiyle işimin bitmesini ve Anita’nın bana geri verilmesini nasıl da istiyorum. Bunun için yanıp tutuşuyorum!” Ani bir tutkuyla konuşmuştu. İçini çekti ve daha yumuşak bir sesle, “Babamın benim yerimde olsa ne yapacağını merak ediyordum,” dedi.</p>

  <p>Martin Gardan’a bir bakış attı. Yüzbaşı, “Tastamam şu anda yapmakta olduğunu yapardı, Arutha. Lord Borric’i hem yetişkinliğinde, hem de delikanlı olduğu zamanlarda tanırdım ve mizaç olarak ona senden daha çok benzeyen biri yoktur, derim. Hepiniz ona benziyorsunuz: Meseleleri yakından izleyişi bakımından Martin ona çekmiş. Lyam bana leydisi Catherine’i yitirişinden önceki, daha neşeli hallerini hatırlatıyor,” dedi.</p>

  <p>Arutha, “Ya ben?” diye sordu.</p>

  <p>Yanıt veren Martin oldu. “Eh, senin düşünme biçimin onunkine ben ya da Lyam’dan daha çok benziyor. Ben senin en büyük ağabeyinim. Senden emir almamın nedeni sırf Dükümün Prensi unvanını taşımandan değil. Senin önderliğini, Babam’dan sonra tanıdığım herkesten çok kabullenmemin nedeni doğru seçimleri yapmandır.”</p>

  <p>Arutha, “Teşekkür ederim. Bu büyük bir övgü,” derken gözleri uzaklara dikiliydi.</p>

  <p>Arkalarındaki patikadan, duyulacak, ama tanımlanamayacak yükseklikte bir ses geldi. Laurie onları elinden geldiğince hızlı götürmeye çalıştı, ama sis ile karanlık yön duygusunu karıştırıyordu. Güneş batmaya yakın olduğundan, sık ormanlara işleyen aydınlık pek azdı. Önündeki patikanın yalnızca ufak bir bölümünü görebiliyordu; iki defa doğru patikayı yanlış olanlardan ayırmak için yavaşlamak zorunda kaldı. Arutha atıyla yanına gelip, “Biteviye<a id="a4"></a><a href="../Text/dipnot.xhtml#a4"><span class="dipnot1"><sup>{4}</sup></span></a>&nbsp;devam edelim. Durmaktansa emekleyerek ilerlemek daha iyi,” dedi.</p>

  <p>Gardan geriye düşerek Jimmy’nin yanına geldi. Çocuk gözlerini ormana dikmiş, ağaç gövdelerinin hemen arkasında saklanabilecek şeyleri görmeye çalışıyordu, ama batan güneşin son ışıklarıyla görülebilen tek şey, gri sis huzmeleriydi.</p>

  <p>Derken bir at çalının içinden büyük bir gürültüyle çıktı, bir an ötedeyken, bir an sonra Jimmy’yi neredeyse atın sırtından attı. Siyah zırhlı savaşçı yanından hızla geçerken çocuk yerinde tam devir döndü. Gardan atlıya bir darbe savurdu, ama geç kalmıştı.</p>

  <p>Arutha, “Bu taraftan!” diye bağırdı ve yolu kesen başka bir atlının yanından zorla geçmeye çalıştı. Atlıyla, zırhsız moredhelle yüz yüze geldi. Arutha ilk defa Kara Kardeş’in yanaklarının her birine açılmış üç yara izini gördü. İkisi karşı karşıya geldiğinde zaman bir an durdu. Arutha tuhaf bir tanıdıklık hissine kapılmıştı, zira karşısında düşmanı ete kemiğe bürünmüş bir halde duruyordu. Artık karanlıkta görülmeyen katillerin elleriyle ya da cismi olmayan mistik güçlerle boğuşmuyordu; burada öfkesini üzerine salabileceği biri vardı. Moredhel ses çıkaramadan Arutha’nın kafasına vahşi bir darbe savurdu ve Prens kafasının kopmasından ancak atının boynuna kapanarak kurtuldu. Arutha meçiyle saldırdı ve kılıcının ucunun saplandığını hissetti. Yakına gelince kılıcının moredhelin yüzüne isabet ederek yaralı yanakta derin bir kesik açtığını gördü. Ama yaratık sadece inledi; tuhaf acı dolu bir ses, guruldamayla boğulma arasında bir şeydi. Derken Arutha yaratığın dili olmadığını fark etti. Yaratık kısa bir an Arutha’ya baktı ve atını çevirdi.</p>

  <p>Arutha kendi atını mahmuzlayarak, “Yarıp geçmeye çalışın!” diye seslendi. Arutha bir an içinde uzaklaşmıştı, diğerleri de peşinden geliyordu.</p>

  <p>Bir an, moredhelin başını çektiği kafile ablukanın yarılmasına tepki veremeyecek kadar şaşalamış göründü, ama sonra kovalamaca başladı. Arutha’nın hayatındaki tüm delice at sürüşlerinin arasında, bu defaki en çılgınıydı. Sisle ve gecenin kara cüppesiyle örtülü ormanın içinde, ağaçların arasından —uçarcasına geçerek, bir keçiyolundan az hallice olan bir yolu izlediler. Laurie Arutha’nın yanından geçerek yol gösterdi.</p>

  <p>Uzun dakikalar boyunca ormandan hızla geçerek her nasılsa yolu terk etmek gibi ölümcül bir hata yapmaktan kaçındılar. Derken Laurie, “Manastır yolu!” diye bağırıyordu.</p>

  <p>Laurie’nin arkasından gelen Arutha ve diğerleri tepki vermekte yavaş kalarak daha geniş bir yola güçbela dönebildiler. Bineklerini yeni yola döndürürken yeni ayın doğduğunu hayal meyal gördüler.</p>

  <p>Derken ormandan çıkmış, ekili arazilerden geçen, işlek bir yolda dörtnala ilerliyorlardı. Terli ve nefes nefese kalmış atlarını daha da kahramanca çabalara sevk etmek için mahmuzladılar, çünkü kara atlılar arayı kapatamasa da, geri kalmıyorlardı.</p>

  <p>Yol sahil yakınlarındaki vadilerde bulunan tarlaların çoğunun bulunduğu bir yaylanın çevresinden yükselirken karanlığın içinde hızla yokuş yukarı yol aldılar. Yol daraldı ve üzerinde tek sıra ilerlediler, Martin diğerleri geçene kadar atını durdurup bekledi.</p>

  <p>Patika tehlikeli bir hal aldı ve yavaşlamak zorunda kaldılar, ama aynı durum peşlerindekiler için de geçerliydi. Arutha topuklarını atının yan taraflarına gömdü, ama hayvan yokuşu tırmanmak için kalan gücünün tamamını harcamıştı.</p>

  <p>Akşam havası pusla ve mevsimsiz bir soğukla ağırlaşmıştı. Tepeler aralıklıydı, hafif meyillerle yükselen ve alçalan, tembel, engebeli sırtlar. En yükseklerine bir saatten kısa bir sürede tırmanılabilirdi. Tümü de yabani otlar ve çalılarla örtülüydü, ama burası bir zamanlar ekili arazi olduğundan, üzerlerinde ağaç yoktu.</p>

  <p>Sarth’taki manastır yüksek, kayalık bir yerin, tepeden çok ufak bir dağın, kaya ve granit cepheli, tepesi masa gibi dümdüz bir yükseltinin üzerindeydi.</p>

  <p>Dağ sırtına aceleyle tırmanırlarken Gardan aşağıya baktı ve, “Buraya hücum etmek istemezdim, Majesteleri. Bu yolu süpürgeli altı nineyle savunabilirsin... sonsuza kadar,” dedi.</p>

  <p>Jimmy arkaya baktı, ama karanlık yüzünden peşindekileri göremedi. “Sen de ninelere söyle buraya gelip kara atlıların hızını kessinler o zaman,” diye seslendi.</p>

  <p>Arutha her an kara süvarilerce yakalanmayı bekleyerek arkaya baktı. Bir köşeyi dönüp doruğa çıkan yolu izlediler. Birden kendilerini manastırın kemerli girişinin önünde buldular.</p>

  <p>Duvarın ötesinde ay ışığında bir tür kule görülebiliyordu. Arutha kapıları vurdu ve, “Merhaba! Yardım istiyoruz!” diye bağırdı. Sonra hepsi birden bekledikleri sesi, sert yolda atların nal seslerini duydular. Arutha’nın kafilesindekiler silahlarını çekerek dönüp kendilerini izleyenlerle yüz yüze geldiler.</p>

  <p>Kara atlılar manastır kapılarının önündeki dönemeci aldılar ve mücadele tekrar başladı. Arutha kendisini korumaya çalışırken eğilip darbeleri savuşturuyordu. Saldırganlar olağanüstü bir çılgınlığa kapılmış gibiydi, sanki Arutha ile kafilesinin işini çabucak bitirmeleri gerekiyor gibiydi. Yaralı yüzlü -moredhel Arutha’ya ulaşmak için neredeyse Jimmy’nin atını çiğneyecekti, çocuğu hesaba katmayışı Jimmy’nin hayatta kalmasının tek nedeni oldu. Kara Kardeş doğrudan Arutha’ya yöneldi. Gardan, Laurie, Martin, tümü de kara atlıları uzak tutmaya çalışıyordu, ama sonunda yenilmek tehlikesiyle karşı karşıyaydılar.</p>

  <p>Aniden yol aydınlandı. Gün ışığı on katıyla karanlığın içinden aniden ortaya çıkmışçasına, savaşanların etrafını göz kamaştıran bir ışık sardı. Arutha ile diğerleri kör eden ışıktan sulanan gözlerini örtmek zorunda kaldılar. Etraflarındaki siyah giyimli şekillerden gelen boğuk iniltileri, sonra da yere çarpan bedenlerin sesini duydular. Arutha kaldırdığı elinin arkasından hafifçe araladığı gözlerle baktı ve düşman atlıların eyerlerinden kaskatı bir halde düştüklerini gördü. Bunun istisnaları gözlerini ani ışıktan gizleyen zırhsız moredhel ile zırhlı atlıların üçüydü. Tek bir el hareketiyle dilsiz atlı üç yoldaşını çağırdı ve dönüp yolda uzaklaştılar. Kara atlılar gözden kaybolur kaybolmaz, parlak ışık sönmeye başladı.</p>

  <p>Arutha gözlerindeki yaşları sildi ve peşlerine düşmeye kalktı, ama Martin, “Dur! Onlara yetişirsen bu ölümün olur! Burada yandaşlarımız var!” diye seslendi. Hasmını kaybetmeye gönülsüz olan Arutha atının dizginlerini çekti. Diğerlerinin durmuş, gözlerini ovalamakta oldukları yere döndü. Martin atından indi ve düşmüş bir kara atlının başına çömeldi. Adamın miğferini çıkardı ve çabucak uzaklaştı. “Bu bir moredhel ve kokusuna bakılırsa bir süre önce ölmüş.” Yaratığın göğsüne işaret etti. “Bunu köprüde öldürmüştüm. Kırık okum hâlâ göğsünde.”</p>

  <p>Arutha binaya baktı. “O ışık gitti. Görünmeyen hamimiz her kimse, artık ona ihtiyacımız olmadığını hissetmiş olmalı.” Önlerindeki duvarda bulunan kapılar yavaşça açılmaya başladı. Martin miğferi incelemesi için Arutha’ya uzattı. Üzerine, kanatları yanları örten bir kabartma ejder işlenmiş, tuhaf bir şeydi. İki dar yarık miğferi giyenin görmesini, dört ufak delik de nefes almasını sağlıyordu. Arutha miğferi tekrar Martin’e fırlattı. “Bu uğursuz görünümlü bir demir eşya. Onu da yanına al. Şimdi de manastırı ziyaret edelim.”</p>

  <p>İçeri girerlerken Gardan, “Manastır mı!” diye gözlem yaptı, “Daha çok kaleye benziyor!” Yol şeridinin üzerini uzun, demir bantlı, ağır ahşap kapılar kapatmıştı. Yan tarafta uzanan beş metre yüksekliğinde bir taş duvar, dağ tepesinin öte yanına kadar gidiyor gibiydi. Sol tarafta duvar gerileyerek otuz metreyi aşkın bir uçurumun üzerinden aşağıdaki yolda bulunan bir dönemece bakıyordu. Duvarın ötesinde birkaç katlık tek bir kule görebiliyorlardı. “O eski stilde bir kaleiçi kulesiyse, ne olayım,” dedi yüzbaşı. “Ben bu manastıra taarruz etmek istemezdim, Majesteleri. Burası gördüğüm en savunulabilir mevki. Bakın, hiçbir noktada sur ile uçurum arasında bir buçuk metrelik bir açıklık yok.” Eyerinde arkaya yaslandı; manastır tasarımının askeri yönüne duyduğu hayranlık yüzünden okunuyordu.</p>

  <p>Arutha atını mahmuzladı. Kapılar artık açıktı ve aksini yapmak için herhangi bir neden görmeyen Arutha, yoldaşlarını Sarth’taki Ishap Manastırı’nın arazisine soktu.</p>

  <p class="ayrac"><img alt="ayrac" src="../Images/ayrac.png" /></p>
</body>
</html>
