<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/era.css" rel="stylesheet" type="text/css" />
</head>

<body>
  <p class="bolum_no">-14-</p>

  <p class="baslik">ELVANDAR</p>

  <p>&nbsp;</p>

  <p>Ormanda sessizlik vardı.</p>

  <p>Belleğin ulaşamayacağı kadar eski, koca dallar başlarının çok üzerinde birbirine kavuşuyor, gün ışığının çoğunu kesiyordu; çevrede doğrudan gölgesi vurmayan ve anca seçilen ve kıvrılarak uzanan derin girintilerle dolu, yumuşak, yeşil bir ışık vardı.</p>

  <p>İki saatten fazla zamandır, sabah ortasından beri elf ormanlarındaydılar ve henüz herhangi bir elf faaliyetinin izini görmemişlerdi. Martin Crydee Nehri’ni geçtikten kısa süre sonra yollarının kesileceğini düşünmüştü, ama henüz herhangi bir elf görülmemişti.</p>

  <p>Baru atını mahmuzladı ve Martin ve Arutha ile aynı hizaya geldi. “Sanırım izleniyoruz," dedi Hadati.</p>

  <p>Martin, “Birkaç dakikadır. Daha birkaç dakika önce gözucuyla gördüm,” dedi.</p>

  <p>“Elfler bizi izliyorsa, neden yanımıza gelmiyorlar?” dedi Jimmy.</p>

  <p>Martin, “Bizi izleyenler elfler olmayabilir. Elvandar sınırlarının içinde olana dek tamamen tasasız olamayız. Uyanık olun,” dedi.</p>

  <p>Birkaç dakika at sürdüler ve şakıyan kuşların sesleri bile kesildi. Orman nefesini tutmuş gibiydi. Martin ile Arutha atlarını yaya bir adamın dahi zor geçebileceği, dar patikalardan geçmeye zorladılar. Sessizlik birden kulakları tırmalayan ve çığlıklarla bölünen bir ötme sesiyle bozuldu. Baru’nun kafasının yanından bir taş geçti ve bunu bir taş, dal ve sopa yağmuru izledi. Ağaçlar ve çalıların arkasından onlarca ufak, tüylü yaratık çıkıp atlıları taşlarken hiddetle uludular.</p>

  <p>Atını denetim altında tutmak için mücadele eden Arutha ve diğerleri öne atıldılar. Dalların altında eğilerek ağaçların arasından yolunu seçti. Çocuk boyundaki yaratıkların dört ya da beş tanesinin yanına geldiğinde, yaratıklar korkuyla haykırıp farklı yönlerde kaçıştılar. Arutha aralarından birini seçip peşinden gitti. Yaratık düşen ağaçlar, sık çalılar ve iri bir kayadan oluşan karmakarışık bir kütlenin yolunu kestiğini gördü. Prens’e doğru döndü.</p>

  <p>Arutha kılıcını çekmiş, atını durdurmuş, vurmaya hazırdı. Sonra önündeki manzarayı görünce içindeki öfke uçup gitti. Yaratık ona saldırmak için hiçbir çaba göstermiyor, onun yerine yüzünde saf bir dehşet ifadesiyle arkasındaki düğümün içine elinden geldiğince sokuluyordu.</p>

  <p>İri, açık kahve gözleriyle insana çok benzeyen bir yüzü vardı. Geniş ağzının üzerinde kısa, ama insan burnuna benzeyen bir burun vardı. Yaratığın dudakları sahte bir hırlamayla geri çekilmiş, etkileyici diş sıralarını ortaya sermişti, ama gözleri korkuyla koca koca açılmıştı ve tüylü yanaklarından yaşlar süzülüyordu. Bunun dışında bir maymuna benziyordu.</p>

  <p>Başka ufak insan-yaratıklar etraflarını sararken Arutha ile yaratığın çevresinde bir şamata koptu. Yaratıklar vahşice uluyor, yabani bir öfkeyle ayaklarını yere vuruyorlardı, ama Arutha bunun gösterişten ibaret olduğunu gördü; hareketlerinde herhangi bir gerçek tehdit yoktu. Birkaçı saldıracakmış gibi duruyor, ama Arutha dönüp onlara baktığında dehşetle haykırıp kaçışıyorlardı.</p>

  <p>Diğerleri de atlarıyla geldiler ve Arutha’nın kapana kıstırdığı ufak yaratık acınacak bir biçimde ağladı. Baru atını Prens’in yanına getirdi ve, “Sen öne atılır atılmaz, bu diğerleri senin arkandan koştular,” dedi.</p>

  <p>Atlılar oraya toplanmış yaratıkların sahte öfkelerini terk etmekte olduklarını ve yüzlerinde artık kaygı olduğunu görebiliyordu. Kulağa sözcükler gibi gelen birşeylerle birbirleriyle çene çalıyorlardı.</p>

  <p>Arutha kılıcını kaldırdı. “Size zarar vermeyeceğiz.”</p>

  <p>Bunu anlamış gibi, yaratıklar sessizleştiler. Tuzağa düşmüş olan olanları ihtiyatla izliyordu.</p>

  <p>Jimmy, “Nedir bunlar?” dedi.</p>

  <p>Martin, “Bilmiyorum. Hem çocukluğumda hem de yetişkin hayatımda burada avlandım, ama benzerlerini hiç görmedim,” dedi.</p>

  <p>“Onlara gwali denir, Martin Longbow.”</p>

  <p>Atlılar eyerlerinde döndüler ve beş elflik bir grupla karşılaştılar. Yaratıklardan biri koşarak gidip elflerin önünde durdu. Parmağını atlılardan birine suçlayıcı bir şekilde yöneltti. Şarkı söyler gibi, “Calin, adamlar gelmek. Ralala’yı incitmek. İncitmeyi durdur onu,” dedi.</p>

  <p>Martin atından indi. “Karşılaştığımıza sevindim, Calin!” O ile elf kucaklaştılar; diğer elfler de Martin’i sırayla selamladı. Martin onları yol arkadaşlarının beklediği yere getirdi ve, “Calin, kardeşimi hatırlıyorsun,” dedi.</p>

  <p>“Selamlar, Krondor Prensi.”</p>

  <p>“Selamlar, Elf Prensi.” Etraflarını sarmış gwalilere yan bir bakış attı. “Bizi yenilgiden kurtardınız.”</p>

  <p>Calin gülümsedi. “Sanmam. Hayli kabiliyetli bir gruba benziyorsunuz.” Arutha’nın yanına geldi. “En son konuşmamızın üzerinden epey zaman geçti. Seni ormanlarımıza, üstelik böyle tuhaf bir maiyetle getiren nedir, Arutha? Muhafızların ve sancakların nerede?”</p>

  <p>“Bu uzun bir hikaye, Calin ve annen ile Tomas’la da paylaşmak istiyorum.”</p>

  <p>Calin onayladı. Elfler için sabır bir yaşam biçimiydi.</p>

  <p>Gerilim geçtiğinden, Arutha tarafından köşeye kıstırılan gwali etrafta onları izleyen soydaşlarının yanına koştu. Birkaçı onu yokladılar, tüylü postuna baktılar ve geçirdiği sıkıntıdan sonra onu yatıştırmak için okşadılar. Zarar görmediğine ikna olunca susup elflerle insanları izlemeye başladılar. Martin, “Calin, bu yaratıklar nedir?” dedi.</p>

  <p>Calin güldü, soluk mavi gözlerinin kenarları kırıştı. Boyu Arutha kadar uzundu, ama uzun bacaklı Prens’ten bile ince yapılıydı. “Daha önce söylediğim gibi, onlara gwali denir. Bu serserinin adı Apalla’dır.” Onunla konuşan yaratığın kafasını okşadı. “Onlar arasında lider gibi bir şeydir, ancak bu kavrama gerçek anlamda sahip olduklarını sanmam. Sadece diğerlerinden daha konuşkandır belki de.” Arutha’nın kafilesinin geri kalanına bakarak, “Bu yanındakiler kim?” dedi.</p>

  <p>Arutha takdimleri yaptı ve Calin, “Elvandar’a hoşgeldiniz,” dedi.</p>

  <p>“Gwali nedir?” diye sordu Roald.</p>

  <p>Calin, “Bunlardır; verebileceğim en iyi cevap da bu. Bizimle daha önce de yaşamışlardı, ancak bu bir kuşaktan beri ilk ziyaretleri. Kurnazlık nedir bilmeyen, sade bir ahalidir bunlar. Utangaçtırlar ve yabancılardan uzak durmaya meyillidirler. Korktuklarında kaçarlar, ancak köşeye sıkıştıklarında saldıracakmış gibi yaparlar. Ama o iri dişler sizi aldatmasın; yemişler ve böcek kabukları içindir,” dedi. Dikkatini yeniden Apalla’ya çevirdi. “Neden bu insanları korkutmaya çalıştınız?”</p>

  <p>Gwali heyecanla zıp zıp zıplıyordı. “Powula ufak gwali yaptı.” Sırıttı. “Hareket etmiyo. Biz korktuk insanlar incitir Powula ile ufak gwali.”</p>

  <p>“Yavrularına karşı koruyucudurlar,” dedi Calin anlayışla. “Powula’yla bebeğe gerçekten zarar vermeye çalışsaydınız, size saldırma riskine girerlerdi. Doğum olmasa, onları hiç görmeyecektiniz.” Apalla’ya, “Mesele yok. Bu insanlar dost. Powula’ya veya bebeğine zarar vermezler,” dedi.</p>

  <p>Bunu duyan diğer gwaliler de sığındıkları ağaçların arasından çıkarak yabancıları bariz bir merakla incelemeye başladılar. Binicilerin elflerin giydiği yeşil tunikler ve kahverengi pantolonlardan hayli farklı olan giysilerini çekiştiriyorlardı. Arutha tetkike sadece bir dakika katlandıktan sonra, “Annenin sarayına vakit kaybetmeden gitmemiz gerekiyor, Calin. Arkadaşlarının işi bittiyse eğer?” dedi.</p>

  <p>“Lütfen,” dedi Jimmy yanındaki bir ağaçtan sarkan bir gwaliyi burnunu kırıştırarak iterken. “Bunlar hiç banyo yapmaz mı?”</p>

  <p>“Ne yazık ki, hayır," diye yanıt verdi Calin. Gwaliye, “Bu kadarı yeterli, gitmemiz gerekiyor,” dedi. Gwaliler bu talimatı iyi huylulukla kabul ettiler ve diğerlerinden daha iddiacı görünen Apalla dışında, ağaçların arasında çabucak kayboldular. “İzin verirsen bunu bütün gün sürdürürler, ama onları kovaladığın zaman da kızmazlar. Gelin,” dedi. Apalla’ya, “Elvandar’a gidiyoruz. Powula’yla ilgilen. İstediğin zaman gel,” dedi.</p>

  <p>Gwali sırıttı ve şiddetle kafa salladıktan sonra soydaşlarının peşinden koştu. Bir saniye sonra, millerce mesafede bir gwalinin varlığına dair hiçbir iz yoktu.</p>

  <p>Calin Martin ile Arutha’nın tekrar atlarına binmelerini bekledi. “Elvandar’dan atla yalnızca yarım gün uzaktayız.” O ve diğer elfler ormandaki koşularına başladılar. Martin dışındaki biniciler eflerin temposuna şaşırmıştı. Binekleri için yorucu değildi, ama insan bir koşucunun bunu yarım gün sürdürmesi neredeyse imkansız olurdu.</p>

  <p>Kısa bir süre sonra Arutha rahat bir tempoyla koşan Calin’in yanına geldi. “Bu yaratıklar nereden geldi?”</p>

  <p>Calin, “Kimse bilmiyor, Arutha,” diye bağırdı. “Komik tiplerdir. Kuzeyde, belki de büyük dağların gerisindeki bir yerden geliyorlar. Gelir, bir iki mevsim kalır, sonra da ortadan kaybolurlar. Bazen onlara ufak orman hayaletleri deriz. Gittikten sonra iz sürücülerimiz bile onları izleyemez. Son ziyaretlerinin üzerinden elli, ondan önceki ziyaretlerinin üzerinden de iki yüzyıl geçti.” Calin düzgün adımlarla koşarken kolaylıkla nefes alıyordu.</p>

  <p>“Tomas nasıl?” diye sordu Martin.</p>

  <p>“Zevç Prens iyi.”</p>

  <p>“Ya çocuk?”</p>

  <p>“O da iyi. Sağlıklı, güzel bir çocuk, gelecekte biraz farklı olduğu ortaya çıkabilecek de olsa. Onun mirası... benzersiz.”</p>

  <p>“Ya Kraliçe?”</p>

  <p>“Annelik ona uyuyor,” diye yanıt verdi büyük oğul gülümseyerek.</p>

  <p>Calin değilse de Arutha ağaçların arasından geçerken konuşmayı sürdürmekte zorlandığından, sessizleştiler. Ormandan hızla geçiyorlar, geçen her dakika onları Elvandar’a ve umutların meyvesine... ya da yıkılmasına yaklaştırıyordu.</p>

  <p>Yolculuk çok geçmeden sona erdi. Sık ormandan geçerken birden geniş bir açıklığa adım attılar. Bu Martin dışında hepsinin Elvandar’ı ilk görüşüydü.</p>

  <p>Rengarenk dev ağaçlar etraflarını saran ormanın üzerinde yükseliyordu. İkindi aydınlığında, altın güneş ışığının çarptığı yerlerde en üstteki ışıklar renklerle alev alevdi. Bu uzaklıktan bile, ağaç gövdeleri arasındaki yüksek yolların üzerinde şekiller görülebiliyordu. Dev ağaçlardan birkaçı sadece burada bulunan cinslerdi, yaprakları göz kamaştırıcı gümüş, altın renginde hatta beyazdı. Günün gölgeleri derinleştiğinde, içten içe hafifçe ışıdıkları görülebilirdi. Elvandar’da etraf hiçbir zaman tam anlamıyla karanlık olmazdı.</p>

  <p>Açıklığı geçerlerken, Arutha yol arkadaşlarının hayret dolu ünlemlerini duyabiliyordu.</p>

  <p>Roald, “Bilseydim... bağlasanız gelmemezlik etmezdim,” dedi.</p>

  <p>Laurie de onunla hemfikirdi. “Ormanda geçen haftalara değiyor.”</p>

  <p>Baru, “Ozanlarımızın şarkıları burayı layıkıyla anlatamıyor,” dedi.</p>

  <p>Arutha Jimmy’den de bir yorum bekliyordu, ama ağzı kalabalık delikanlı bir şey söylemeyince, Arutha arkasına baktı. Jimmy sessizlik içinde atını sürüyor, gözleri yaşamında gördüğü her şeyden alabildiğine farklı bu mekanın ihtişamını içiyordu. Çoğunlukla şevksiz olan çocuk nihayet deneyimlerinin o kadar dışında bir şeyle karşılaşmıştı ki, nutku tutulmuştu.</p>

  <p>Ağaç-şehrin dış sınırına ulaştılar ve dört bir yandan işlek bir topluluğun yumuşak seslerini duydular. Başka bir taraftan bir avcı kafilesi yaklaşıyor, ellerinde kesilmeye götürdükleri iri bir erkek geyik taşıyorlardı. Ağaçların dışındaki açık bir alan, etlerin pişirilmesi için hazırlanmıştı.</p>

  <p>Ağaçlara ulaşıp atlarını dizginlediler. Calin yanındakilere atlarla ilgilenmeleri talimatını verdikten sonra Arutha’nın kafilesini Prens ile diğerlerinin hayatlarında gördükleri en büyük meşe ağacının gövdesine kazınmış, sarmal bir merdivenden çıkardı. Üstteki bir platforma ulaşarak sanatlarında alıştırma yapan bir grup elf okustasının yanından geçtiler. Biri Martin’e selam verdi, Martin de selama karşılık vererek cömertliklerinden faydalanıp faydalanamayacaklarını sordu. Okçu gülümseyerek Martin’e bir demet hünerle yapılmış ok verdi. Dük bunları neredeyse boşalmış olan sadağına yerleştirdi. Elf dilinde çabucak teşekkür etti ve arkadaşlarıyla birlikte yollarına devam ettiler.</p>

  <p>Calin onları başka bir dik merdivenden bir platforma çıkardı. “Buradan sonrası bazılarınız için zor olabilir. Yollarla platformların ortasından ayrılmayın ve kendinizi rahatsız hissederseniz aşağı bakmayın. Bazı insanlar yükseklikten huzursuz olur,” dedi. Bu sonuncuyu neredeyse akıl almaz bir şeymiş gibi söylemişti.</p>

  <p>Platformu aştılar ve iş güç peşinde koşuşturan diğer elflerin yanından, merdiven çıkmayı sürdürdüler. Elflerin pek çoğu Calin gibi sade orman giysilerine bürünmüştü, ama diğerlerinin üzerinde, zengin kumaşlardan yapılma uzun, renkli cüppeler veya yine rengarenk ve parlak tuniklerle pantolonlar vardı. Kadınların hepsi de çok güzeldi, ancak bu yabancı, insansı olmayan bir letafetti. Erkeklerden çoğu genç, aşağı yukarı Calin’in yaşında görünüyordu. Martin buna aldanmayacak kadar bilgi sahibiydi. Yanlarından aceleyle geçen elflerin bazıları yirmi, otuz yaşındayken, aynı derecede genç görünen diğerleri birkaç yüz yaşındaydı. Martin’den genç görünmesine rağmen Calin yüzü geçkindi ve çocukluğunda Martin’e avcılık öğretmişti.</p>

  <p>Neredeyse altı metre genişliğinde, dev dalları arasında uzanan bir yürüme yolunu geçerek sonunda ağaç gövdelerinden oluşan bir çembere ulaştılar. Ağaçların ortasında, çapı neredeyse on sekiz metre genişliğinde, büyük bir platform inşa edilmişti. Laurie tek bir yağmur damlasının bile başlarının üzerindeki dallardan oluşan sayvanın içinden yolunu bulup da soylu bir alna düşüp düşemeyeceğini merak etti. Kraliçe’nin meclisine varmışlardı.</p>

  <p>Bu platformda yürüyerek üzerine iki taht yerleştirilmiş bir kaideye geldiler. İki tahttan biraz daha yüksek olanında bir elf kadını oturuyor, dinginliği, zaten kusursuz sayılabilecek güzelliğini daha da artırıyordu. Kavisli kaşlara ve narin yapılı bir burna sahip yüzündeki en baskın özellik, soluk mavi gözleriydi. Saçları açık kahve renkteydi, arasındaki altın rengi tutamlar -Calin’in saçları gibi- yüzünden güneş ışığı vurmuş gibi görünüyordu. Başında saçlarını tutan sade bir altın halkadan başka taç yoktu, ama Elf Kraliçesi Aglaranna’yı başkasıyla karıştırmak mümkün değildi.</p>

  <p>Sol tarafındaki tahtta bir adam oturuyordu. Martin’den beş santim uzun olan bu adam, etkileyici bir vücut yapısına sahipti. Saçı kum sarısıydı ve yüzü genç görünmesine rağmen, yine de kavranması güç, yaşı belirsiz bir niteliğe sahipti. Yaklaşan kafileye gülümsediğinde, daha da genç göründü. Gözleri renksiz, neredeyse griydi ve kaşlarının kavisi daha azdı. Diğer elfler kadar sivri olmayan yüzünde, güçlü, köşeli bir çene vardı. Saçlarını tutan altın halkanın ortaya çıkardığı kulakları, elflerinki kadar olmasa da, hafif sivriydi. Ve göğsüyle omuzları tüm elflerden çok daha genişti.</p>

  <p>Calin önlerinde eğildi. “Annem ve Kraliçem, Prensim ve Savaşönderim konuklarımız bizi teşrif ettiler.”</p>

  <p>Elvandar’ın iki hükümdarı da ayağa kalkarak konuklarını selamlamak için yürüdüler. Martin Kraliçe ve Tomas tarafından sevgiyle selamlandı, diğerlerine ise nezaket ve yakınlık gösterildi. Tomas Arutha’ya, “Majesteleri, hoşgeldiniz,” dedi.</p>

  <p>Arutha, “Majestelerine teşekkür ederim,” dedi.</p>

  <p>Locanın çevresinde diğer elfler oturmuştu. Arutha yaşlı danışman Tathar’ı yıllar önceki Crydee ziyaretinden tanıdı. Çabucak tanıştırıldılar. Kraliçe ayağa kalkmalarını söyledi ve meclisin yanındaki bir resepsiyon alanına götürdü; burada herkes resmiyetten uzak bir şekilde oturdu. Yiyecek ve şarap getirildi ve Aglaranna, “Eski dostlarımızı gördüğümüze sevindik” -Martin ve Arutha’ya başını salladı- “yeni dostlarımızı ağırladığımıza da öyle” -diğerlerini işaret etti. “Bununla birlikte, insanlar bizi nadiren bir neden olmadan ziyaret eder. Sizin nedeniniz nedir, Krondor Prensi?”</p>

  <p>Yemek yerlerken Arutha hikayesini anlattı. Elfler öyküyü başından sonuna sessizce oturarak dinlediler. Arutha sözlerini bitirdiğinde Kraliçe, “Tathar?” dedi.</p>

  <p>Yaşlı danışman başıyla onayladı. “Umutsuz Yolculuk.”</p>

  <p>Arutha, “Gümüşdiken hakkında hiçbir şey bilmediğinizi mi söylüyorsunuz?” diye sordu.</p>

  <p>“Hayır,” diye yanıt verdi Kraliçe. “Umutsuz Yolculuk, halkımız arasında bir efsanedir. Aelebra bitkisini biliriz. Özelliklerini biliriz. Umutsuz Yolculuk efsanesinin bize anlattığı budur. Tathar, lütfen açıkla.”</p>

  <p>Jimmy ile diğerlerinin gördükleri, yaşlılık belirtileri -gözlerinin çevresinde hafif çizgiler ve beyaz denecek kadar açık renkte saçlar- gösteren yegane elf olan Tathar, “Halkımızın irfanında, nişanlı olan bir Elvandar Prensi vardı,” dedi. “Sevdiğine bir moredhel savaşçısı talip olmuş, ama reddedilmişti. Moredhel öfke içinde kızı aelebra bitkisinden damıtılan bir özle zehirledi ve kız ölüm uykusuna yattı. Elvandar Prensi böylece onu iyileştirecek olan aelebrayı, Gümüşdiken’i aramak için Umutsuz Yolculuk’a başladı. Gümüşdiken’in gücü öyledir ki, öldürdüğü gibi, iyileştirebilir de. Ancak aelebra tek bir yerde yetişir. Moraelin, sizin dilinizde Kara Göl denen yerde. Burası moredheller için kutsal olan, hiçbir elfin ayak basamayacağı bir kudret mekanıdır. Efsane Elvandar Prensi’nin Morealin’in çevresinde bir kanyon açana kadar yürüdüğünü söyler. Çünkü ne Moraelin’e girebilir ne de sevdiğini kurtaracak olan şeyi bulana dek oradan gitmeye razı olurdu. Hâlâ orada yürüdüğü söylenir.”</p>

  <p>Arutha, “Ama ben elf değilim. Yolu gösterirseniz Moraelin’e gideceğim,” dedi.</p>

  <p>Tomas meclise göz gezdirdi. “Moraelin yoluna ayak basmanı sağlayacağız, Arutha,” dedi, “ama ancak dinlendikten ve nasihat aldıktan sonra. Şimdi, sizi yenilenip akşam yemeğine kadar uyuyabileceğiniz yerlere götüreceğiz.”</p>

  <p>Elfler uzaklaşıp Calin, Tomas ve Kraliçe’yi Arutha’nın grubuyla yalnız bıraktılar. Martin, “Oğlunuz nasıl?” dedi.</p>

  <p>Tomas geniş bir gülümsemeyle, peşlerinden gelmelerini işaret etti. Onları iri dallarla örtülü bir geçitten çatısını dev bir karaağacın oluşturduğu, bir bebeğin beşiğinde uyuduğu bir odaya getirdi. Görünüşüne bakılırsa bebek altı aylıktan azdı. Derin uykudaydı, düş görüyor, ufak parmakları hafifçe açılıp kapanıyordu. Martin çocuğu inceledi ve Calin’in benzersiz bir mirasa sahip olduğunu söylerken ne demek istediğini anladı. Çocuk ancak biraz sivri olan ve eflerin arasında bulunmayan bir nitelik olan kulak memelerine sahip kulaklarıyla, elften çok insana benziyordu. Yuvarlak yüzü herhangi bir tombul bebeğinkini andırıyordu, ama orada bir keskinlik, Martin’e bunun annesinden çok babasının oğlu olduğunu anlatan bir şey vardı. Aglaranna uzandı ve uyuyan bebeğe hafifçe dokundu.</p>

  <p>Martin, “Ona ne ad verdiniz?” dedi.</p>

  <p>Kraliçe usulca, “Calis,” dedi. Martin başıyla onayladı. Elf lisanında ‘yeşilin çocuğu’ anlamına gelen bu isim, dirimi ve büyümeyi anlatıyordu. Uğurlu bir addı.</p>

  <p>Bebeğin yanından ayrılan Martin ve diğerleri, Elvandar ağaç-şehrinin içinde, banyo küvetleri ve uyku minderleri buldukları odalara götürüldüler. Hepsi de çabucak temizlenip uykuya daldı, zihni bir an uyuyan Anita’nın görüntüsünden, kara bir gölün kıyısında yetişen gümüş bir bitkinin resmine kayan Arutha dışında.</p>

  <p class="ayrac"><img alt="ayrac" src="../Images/ayrac.png" /></p>

  <p>Martin bir başına oturuyor, Elvandar’a bir yıldır yaptığı ilk ziyaretin ilk akşamının tadını çıkarıyordu. Burası her yerden, hatta Crydee Kalesi’nden çok evi sayılırdı, çünkü çocukluğunda elf çocuklarıyla oynamış ve onlardan biri gibi yaşamıştı.</p>

  <p>Hafif, elf ayak sesleri duyarak döndü. “Galain,” dedi, Calin’in kuzeni olan genç elfi gördüğüne sevinerek. Galain Martin’in en eski dostuydu. Kucaklaştılar ve Martin, “Seni daha önce görmeyi bekliyordum,” dedi.</p>

  <p>“Ormanların kuzey kıyısında devriyeden yeni döndüm. Orada birtakım acayip şeyler oluyor. Bunların ne olabileceğine bir parça ışık tutabileceğinizi duydum.”</p>

  <p>“Belki ufak bir mum alevi,” dedi Martin. “Orada bir tür kötülük iş başında, bundan şüphen olmasın.”</p>

  <p>Galain’i bilgilendirdi ve genç elf, “Korkunç işler bunlar, Martin,” dedi. Anita hakkında duyduklarına içtenlikle üzülmüş görünüyordu. “Kardeşin?” Elf usulünce sorulan bu soru, tonlamasıyla, her biri Arutha’nın çilelerinin farklı bir bölümüyle ilgili çeşitli nüanslar taşıyordu.</p>

  <p>“Her nasılsa dayanıyor. Zaman zaman hepsini kafasından atıyor; diğer zamanlarda neredeyse içinde boğuluyor. Delirmemeyi nasıl başardığını bilmiyorum. Anita’ya olan sevgisi o kadar derin ki.” Martin başını iki yana salladı.</p>

  <p>“Sen hiç evlenmedin, Martin. Neden?”</p>

  <p>Martin başını iki yana salladı. “Onunla hiç tanışmadım.”</p>

  <p>“Hüzünlüsün.”</p>

  <p>“Arutha zaman zaman zor bir insan olabilir, ama kardeşimdir. Çocukluğunu hatırlıyorum. O zamanlar bile ona yakın olmak kolay değildi. Belki annesinin, kendisi o kadar küçükken ölmesi yüzündendir. Mesafesini korurdu. Tüm sertliğine ve keskinliğine rağmen, kolay incinen biridir.”</p>

  <p>“Siz ikiniz birbirinize çok benziyorsunuz.”</p>

  <p>“Bu da var,” diye kabul etti Martin.</p>

  <p>Galain bir süre sessizce Martin’in yanında durdu. “Elimizden geldiğince yardım edeceğiz.”</p>

  <p>“Moraelin’e gitmemiz gerekiyor.”</p>

  <p>Genç elf titredi, bu kadar deneyimsiz biri için bile olağan olmayan, bir duygu ifadesiydi bu. “Orası kötü bir yerdir, Martin. Oraya Kara Göl denmesinin, suyun rengiyle bir ilgisi yoktur. Orası bir delilik kuyusudur. Moredheller oraya kudret düşleri görmek için gider. Kara Yol üzerindedir.”.</p>

  <p>“Bir Valheru mekanı mıydı?”</p>

  <p>Galain başıyla evetledi.</p>

  <p>“Tomas?” Soru yine çeşitli anlamlar taşıyordu. Galain Gediksavaşları’nda onu izlediğinden, Tomas’a daha bir yakındı.</p>

  <p>“Sizinle gitmeyecektir. Daha yeni bir oğlu oldu. Calis sadece kısa bir süre, birkaç yıl bu kadar küçük kalacak. Bir baba bu zamanı bebeğiyle geçirmelidir. Üstelik bir de risk var. ” Başka hiçbir şeyin söylenmesine gerek yoktu, çünkü Martin anlamıştı. Tomas’ı içindeki Valheru ruhuna neredeyse teslim olduğu gece izlemişti. Bu neredeyse Martin’in hayatına malolacaktı. Tomas’ın kendi mirasına meydan okuyacak, içinde saklı o dehşeti yeniden uyandıracak kadar güven duyması için daha zaman geçmesi gerekecekti. Ve Valheru kudret mekanına girmeyi ancak koşulların bu riski haklı çıkaracak kadar ciddi olduğuna inanması durumunda göze alırdı.</p>

  <p>Martin çarpık gülümsemesiyle gülümsedi. “O halde kıt yeteneklere sahip biz insanlar, yalnız gideceğiz.”</p>

  <p>Galain gülümsemesine aynen karşılık verdi. “Sen aynı anda pek çok şey olduğundan, yeteneğinin kıt olduğundan şüpheliyim." Sonra gülümsemesi kayboldu. “Yine de, gitmeden önce Efsunörücülere danışsanız iyi olur. Moraelin’de karanlık bir kudret var ve büyü pek çok güç ve cesaret engelini aşar.”</p>

  <p>Martin, “Danışacağız. Kısa bir süre sonra konuşacağız,” dedi. Peşinde Arutha ve diğerleriyle birlikte yaklaşan bir elfe baktı. “Sanırım şimdi. Sen de gelir misin?”</p>

  <p>“İhtiyarlar meclisinde yerim yok. Üstelik, bir gündür yemek yemedim. Dinleneceğim. İhtiyaç duyarsan konuşmaya gel.”</p>

  <p>“Gelirim.”</p>

  <p>Martin Arutha’ya katılmak için aceleyle gitti. İnsanları tekrar meclise götüren elfi izlediler. Herkes Aglaranna ve Tomas’ın önünde oturduğunda, Kraliçe, “Tathar, Efsunörücüler namına konuş: Prens Arutha’ya vereceğiniz nasihati söyle,” dedi.</p>

  <p>Tahtar kraliyet locasının ortasına yürüdü ve, “Orta ayın birkaç devrinden beri, tuhaf şeyler olmakta. Moredhel ve goblinlerin, Gediksavaşları sırasında sürüldükleri evlerine doğru güneye hareket etmelerini beklemiştik, ama böyle olmadı. Kuzeydeki keşif kollarımız Büyük Kuzey Dağları’ndan Kuzey Elleri’ne yolculuk eden pek çok goblin kafilesine rastladı. Moredhel öncüleri ise sınırlarımıza olağandan fazla yaklaştı.</p>

  <p>“Gwaliler bize geldiler, çünkü artık yaşadıkları yeri sevmediklerini söylüyorlar. Zaman zaman onları anlamak zordur, ama kuzeyden geldiklerini biliyoruz.</p>

  <p>“Bize anlattıklarınız, Prens Arutha, bizi derinden kaygılandırdı. İlk olarak, kederinizi paylaştığımızdan. İkincisi, anlattığınız tezahürler eli uzun ve uzak yerlere yayılmış köleleri olan, büyük bir kötülüğü haber verdiğinden. Ama en büyük neden, bizim kadim tarihimiz.</p>

  <p>“Moredhelleri Kara Kudret Yolu’nu seçmeleri nedeniyle ormanlarımızdan sürmemizden uzun zaman önce, elf halkı birlik içinde yaşıyordu. Ormanlarda yaşayan bizler, efendilerimiz Valherulardan daha uzakta olduğumuzdan, kudret düşlerinin verdiği sarhoşluğa daha az bağlandık. Efendilerimize daha yakın yaşayanlarımız, bu düşlerle baştan çıktı ve moredheller oldular.” Kraliçe ve Tomas’a baktı, ikisi de başlarıyla evetlediler. “Konusu pek az edilen şey ise, bir zamanlar kendi kanımızdan olan moredhellerle ayrı düşmemizin nedenidir. Daha önce bir insana asla bütünüyle anlatılmamıştı.</p>

  <p>“Kaos Savaşları’nın karanlık çağında, topraklarda pek çok değişiklik oldu. Elf halkları içinden dört grup baş gösterdi.” Martin öne eğildi, zira elfler hakkında, yaşayan hiçbir insanda olmayan kadar çok bilgi sahibi olmasına rağmen, bütün bunları daha önce hiç duymamıştı. O âna kadar moredheller ile eflerin toplamda elf türünü oluşturduğuna inanmıştı. “En bilge ve kudretli olan, en çok Efsunörücü ve alimi aralarından çıkaran, eldar idi. Bunlar efendilerinin kozmostan yağmaladığı her şeyin bekçisiydiler, gizemli yapıtlar, mistik bilgiler, sanat eserleri ve zenginlikler. Günümüzde Elvandar olan yeri yaratmaya ilk başlayan, ona büyülü niteliğini veren onlardı. Efendilerimizin ilk kulları olduklarından Kaos Savaşları sırasında ortadan kayboldular; onlara çok yakın olduklarından, onlarla birlikte yok oldukları tahmin edilir. Elfler ve Kara Yol Kardeşleri, bizim lisanımızda eledhel ve moredheller hakkında biraz bilginiz var. Ama bize akraba bir soy daha vardı; isimleri ‘kaotikler’ veya ‘deliler’ anlamına gelen glamredhel halkı. Bir süre elfler ve moredheller birlik halindeydi ve deli olanlar ikisiyle de savaştı. Bunlar Kaos Savaşları yüzünden değişip, bir deli, vahşi savaşçılar ulusu oldular. Moredheller, Elvandar’dan sürüldükten sonra bile, glamredhellerin can düşmanı olmaktan vazgeçmediler. Bu günlerden pek konuşmayız, zira eledhel, moredhel ve glamredhelden bahsetsek dahi, tüm elf türünün bugün dahi tek bir ırk olduğunu unutmamanız gerekir. Sadece halkımızın bir bölümü, karanlık bir yaşam biçimi seçmiştir.”</p>

  <p>Martin hayretler içindeydi. Elf kültürü hakkında sahip olduğu bilgilerden yola çıkarak diğer insanlar gibi o da moredhellerin, elflerle akraba, ama bir şekilde onlardan farklı, apayrı bir ırk olduğunu varsaymıştı. Elflerin moredhellerle olan ilişkileri konusunda neden ketum davrandıklarını artık anlıyordu. Onları kendilerinden farksız görüyorlardı. Martin bir anda anladı. Elfler kardeşlerini Kara Yol’un cazibesine kaptırdıkları için yas tutuyorlardı.</p>

  <p>Tathar sözlerine devam etti. “İrfanımız, kuzeydeki en son büyük savaşın yapıldığı, moredhel orduları ile goblin hizmetkarlarının nihayet glamredhelleri yok ettiği savaşı anlatır. Moredheller gazaba gelerek çılgın kuzenlerimizi, korkunç bir soykırım savaşıyla dünyadan sildiler. Glamredhellerin en küçük bebeğe kadar katledildiği farzedildi, tekrar yükselip de moredhellerin üstünlüğüne meydan okumasınlar diye. Halkımızın bir bölümünün diğer bir bölümünü bütünüyle yok etmiş olması, ırkımızın tarihindeki en büyük utançtır.</p>

  <p>“Ama sizi ilgilendiren şey şu: Moredhel ordusunun yüreğinde, Kara Katiller adı verilen, bu tek amaç uğruna faniliklerinden feragat eden moredhel savaşçılarından bir bölük vardı: efendileri için katletmek. Öldüklerinde, Kara Katiller efendilerinin buyruğunu yerine getirmek için tekrar diriliyordu. Dirildikten sonra, yalnızca büyü marifetiyle, bedenleri tamamen yok edilerek veya kalpleri bedenlerinden kesilip çıkarılarak durdurulabiliyorlardı. Sarth yolunda size saldıranlar Kara Katillerdi, Prens Arutha.</p>

  <p>“Glamredhellerin yok edildiği savaştan önce, moredheller Kara Yol’da çoktan ilerlemişti, ama bir şey dehşetin bu yeni derinliklerine, Kara Katiller ve soykırım düzeyine alçalmalarına neden oldu. Deli bir canavarın, yok olan Valheru’ya öykünmeye ve tüm dünyayı egemenliğine almaya çalışan bir liderin aracı olmuşlardı. Moredhellerin tümünü bayrağı altında toplayan ve adına Kara Katiller denen melaneti ortaya çıkaran oydu. Ama o son savaşta ölümcül bir yara aldı ve onun ölümüyle birlikte, moredhel ulus olma niteliğini yitirdi. Yüzbaşıları bir araya toplandılar ve bir halef seçmek istediler. Kısa sürede birbirleriyle anlaşmazlığa düştüler ve goblinlere benzediler -kabileler, klanlar, aileler, asla uzun süre tek bir lider altında toplanamadılar. Elli yıl önceki Carse Kalesi kuşatması, moredhellerin bu liderin yönetimindeyken toparladığı kudretin yanında önemsiz bir çatışma sayılırdı. Ama liderin ölümüyle, moredhel kudretinin çağı sona ermiş oldu. Zira o benzersizdi, tuhaf yetenekleri olan, moredheli bir ulus halinde kaynaştırabilen, büyüleyici bir çekiciliği olan, onları hipnotize edebilen bir varlıktı.</p>

  <p>“Bu liderin ismi Murmandamus’tu.”</p>

  <p>Arutha, “Bir şekilde geri dönmüş olması mümkün mü?” dedi.</p>

  <p>“Her şey mümkün olabilir, Prens Arutha veya benim kadar uzun yaşamış birine böyle gelir,” diye cevap verdi Tathar. “Biri bu kadim ismi kullanarak moredhelleri bir araya getirmek, onları tek bir bayrak altında birleştirmek istiyor olabilir.</p>

  <p>“Sonra bir de yılan rahibi meselesi var. Pantathialılara öyle büyük bir nefret duyulur ki, moredheller dahi gördükleri yerde onları katleder. Ama bunlardan birinin Murmandamus’un kölesi olması, akla karanlık ittifakları getiriyor. Bizi, beklentilerimizin ötesinde güçlerle karşı karşıya olabileceğimize dair uyarıyor. Kuzey ulusları ayaklanıyorsa, tekrar bir sınavla, halklarımız için dış dünyalıların tehdidiyle boy ölçüşebilecek bir sınavla karşılaşmamız gerekiyor.”</p>

  <p>Baru Hadati usulünce ayağa kalkarak konuşmak istediğini ifade etti. Tathar başını Baru’dan yana yatırdı ve Baru, “Halkım moredhel irfanı hakkında pek az şey bilir, Kara Kardeşlerin kanlılarımız olması dışında. Bunu da ekleyebilirim: Murad büyük bir kabile reisi, belki bugün hayatta olanlardan en iyisi, yüzlerce savaşçıya komuta edebilecek biri olarak biliniyordu. Kara Katiller’le iş görmesi, Murmandamus’un kudretini anlatıyor. Murad ancak korktuğu birine hizmet ederdi. Murad’ı korkutabilen biri de, gerçekten korkulacak biridir,” dedi.</p>

  <p>Arutha, “Ishaplılara da söylediğim gibi, bunların çoğu spekülasyon. Ben Gümüşdiken’i bulma işiyle meşgul olmalıyım,” dedi. Ancak Arutha bu sözcükleri zikrederken bile, yanlış olduklarını biliyordu. Kuzeyden gelecek tehdidin gerçek olduğuna işaret eden çok fazla şey vardı. Bu kuzey çiftçilerine goblin saldırısı değildi. Burada Tsuranilerinkini geçen bir istila potansiyeli vardı. Bütün bunların ışığında, Anita için bir şifa bulmak dışındaki herhangi bir konuyu dikkate almayı reddetmesi, bunun gerçekte ne olduğunu ortaya seriyordu: bir saplantı.</p>

  <p>“Bunlar aynı şey olabilir, Majesteleri,” dedi Aglaranna. “Burada ortaya çıkıyor görünen şey, bir delinin moredheller ile onların hizmetkarları ve müttefiklerini kendi egemenliği altında toplama arzusu. Bunu yapmak için, bir kehaneti gerçekleştirmesi gerekiyor. Karanlığın Felaketi’ni yok etmeli. Ya o neyi başardı? Sizi bulması mutlak olan yegane yere gelmeye zorladı.”</p>

  <p>Gözleri faltaşı gibi açılan Jimmy doğrulup oturdu. “O seni bekliyor!” deyiverdi protokolü boş vererek. “O bu Kara Göl’de!”</p>

  <p>Laurie ile Roald ellerini Jimmy’nin omuzlarına koyarak çocuğu yatıştırmaya çalıştılar. Jimmy mahcup olarak arkasına yaslandı.</p>

  <p>Tathar, “Çocuktan al haberi, derler... Ben ve diğerleri de durumu düşündük ve bizim vardığımız yargıya göre de, olan bu, Prens Arutha. Ishap tılsımı size armağan edildiğinden beri, Murmandamus sizi bulmak için başka bir yola başvurmak zorunda, yoksa ittifaklarının çözülmesi tehlikesiyle karşı karşıya kalır. Moredheller de başkaları gibidir -ekin ekmeleri ve sürüler yetiştirmeleri gerekir. Murmandamus kehaneti gerçekleştirmekte gecikirse, Kara Katiller gibi, kara antlar içmiş olanlar dışındakiler onu terk edebilir. Ajanları Sarth’tan ayrıldığınızın haberini vermiş olacak ve Krondor’dan gelen istihbarat Prensesinizi kurtaracak şeyi bulmak üzere yolculuk ettiğinizi ona söyleyecektir. Evet, Gümüşdiken’i aradığınızı biliyor olacak ve o ya da yüzbaşılarından biri, örneğin Murad, sizi Moraelin’de bekliyor olacak,” dedi.</p>

  <p>Arutha ile Martin birbirlerine baktılar. Martin omuzlarını silkti. “Kolay olacağını hiç düşünmemiştik.”</p>

  <p>Arutha Kraliçe, Tomas ve Tathar’a baktı. “Bilgeliğiniz için size teşekkür ederim. Ama Moraelin’e gideceğiz.”</p>

  <p class="ayrac"><img alt="ayrac" src="../Images/ayrac.png" /></p>

  <p>Martin gelip yakınında durunca Arutha başını kaldırıp baktı. “Kara kara düşünüyor musun?” diye sordu büyük kardeş.</p>

  <p>“Sadece... meseleleri düşünüyorum, Martin.”</p>

  <p>Martin gelip kendilerine verilen odaların yakınındaki bir platformun kenarına, Arutha’nın yanına oturdu. Geceleyin, Elvandar hafif bir ışıkla, elf şehrini yumuşak bir büyüyle sarmalayan fosfor ışığıyla şavkıyordu. “Neleri düşünüyorsun?”</p>

  <p>“Anita için kaygımın görevlerimin önüne geçiyor olabileceğini.”</p>

  <p>Martin, “Kuşku mu? Eh, o halde nihayet kendini açığa vurdun. Arutha, ta en başından beri bu yolculuk hakkında kuşkularım var, ama şüphenin seni engellemesine izin verirsen, hiçbir iş yapılamaz. Sadece en iyi karara varıp harekete geçmelisin,” dedi.</p>

  <p>“Ya yanılırsam?”</p>

  <p>“O zaman yanılmış olursun.”</p>

  <p>Arutha başını indirerek tahta bir parmaklığa yasladı. “Mesele tehlikede olan şeyler. Çocukken yanıldığımda, bir oyun kaybederdim. Şimdi bir ulusu kaybedebilirim.”</p>

  <p>“Belki de, ama bu yine de en iyi karara varmak ve harekete geçmek zorunda olduğun gerçeğini değiştirmiyor.”</p>

  <p>“İşler kontrolden çıkıyor. Yabon’a dönüp Vandros’un ordularına dağlara yürüme emri vermenin en iyisi olup olmadığını merak ediyorum.”</p>

  <p>“Bu işi çözebilir. Yine de altı kişinin girebileceği, ama bir ordunun giremeyeceği yerler de vardır.”</p>

  <p>Arutha ağzını çarpıtarak gülümsedi. “Pek çok değil.”</p>

  <p>Martin diğeriyle neredeyse eş olan gülümsemesiyle ona baktı. “Doğru, ama yine de bir iki yer vardır. Galain’in Moraelin hakkında söylediklerine bakılırsa, gizlilik ve kurnazlık güçten daha büyük önem taşıyacaktır. Ya Vandros’un ordusunu oraya yürüttükten sonra Moraelin’in Sarth’taki manastıra çıkan gibi güzelim bir yolun öte tarafında olduğunu görürsen? Hani şu Gardan’ın elinde süpürge sopası tutan on iki nine tarafından savunulabileceğine yeminler ettiği? Murmandamus’un orada on iki nineden fazlasını tuttuğuna emin ol. Murmandamus’un ordularıyla savaşıp galip gelsen bile, tek bir askere Anita yaşasın diye ölmeyi emredebilir misin? Hayır; sen ve bu Murmandamus bir oyun oynuyorsunuz; ortada dönen şey çok büyük, ama bu yine de bir oyun. Murmandamus seni Moraelin’e çekebileceğine inandığı sürece, içeri gizlice sızıp Gümüşdiken’i almak için bir şansımız var.”</p>

  <p>Arutha ağabeyine baktı. “Var mı?” diye sordu, yanıtı zaten bilerek.</p>

  <p>“Elbette. Kapana takılmadığımız sürece, açık kalacaktır. Kapanların doğası böyledir. Bizim zaten içeri girmiş olduğumuzu bilmezlerse, dışarı bile çıkabiliriz.” Kuzeye doğru bir an sessizce baktıktan sonra, “O kadar yakın ki, buradan en fazla bir hafta ötede, o dağların içinde. O kadar yakın ki,” dedi. Arutha’ya güldü. “Bu kadar yakına gelip de vazgeçmek yazık olur.”</p>

  <p>Arutha, “Sen aklını kaçırmışsın,” dedi.</p>

  <p>“Belki de,” dedi Martin. “Ama bir düşün. O kadar yakın ki.”</p>

  <p>Arutha elinde olmadan güldü. “Pekala. Yarın yola çıkıyoruz.”</p>

  <p class="ayrac"><img alt="ayrac" src="../Images/ayrac.png" /></p>

  <p>Altı atlı ertesi sabah, Elf Kraliçesi ve Tomas’ın hayır dualarıyla birlikte yola çıktılar. Calin, Galain ve iki elf daha, atlıların yanı sıra koşuyordu. Kraliçe’nin sarayı gözden yitince, bir gwali ağaçların arasından sallanarak, “Calin!” diye bağırdı.</p>

  <p>Elf Prensi durmalarını işaret etti ve gwali dallardan aşağı atlayıp onlara sırıttı. “İnsanlar Calin’le nereye gitmek?”</p>

  <p>“Apalla, onları kuzey yoluna götürüyoruz. Oradan Moraelin’e gidecekler.”</p>

  <p>Gwali tedirgin oldu ve tüylü kafasını iki yana sallamaya başladı. “Gitmesin adamlar. Kötü yer. Kötü şey yedi ufak Olnili’yi orada.”</p>

  <p>Jimmy, “Mutlu bir uğurlamaya pek benzemiyor,” dedi.</p>

  <p>Calin, “Galain, dönüp Apalla’yı bul ve söylediklerinden herhangi bir anlam çıkarıp çıkaramayacağına bak,” dedi.</p>

  <p>Galain, “Ne demek istediğini anlayıp peşinizden gelirim,” dedi. Yolculara el salladıktan sonra, gwalinin peşinden geri yollandı. Arutha kafileye yola devam etmesini işaret etti.</p>

  <p>Üç gün boyunca elfler onları ormanlarının kıyısına, Büyük Kuzey Dağları’nın eteklerindeki tepelere çıkardılar. Derken, dördüncü günün öğle vaktinde, ufak bir çaya geldiler ve akarsuyun öteki tarafında, ormanlıklar içinden bir kanyona doğru giden yolu gördüler.</p>

  <p>Martin, “Sence Galain’e ne oldu?” dedi.</p>

  <p>“Değerli bir şey öğrenememiş veya Apalla’yı bulması birkaç gün sürmüş olabilir. Gizlenmek istedikleri zaman, gwalileri bulmak zor olabilir. Galain’le karşılaşırsak, onu sizin peşinizden göndereceğiz. Moraelin’in içine geçmediğiniz sürece size yetişecektir.”</p>

  <p>“O dediğin neresi?” dedi Arutha.</p>

  <p>“O yolu iki gün izlerseniz, ufak bir vadiye gelirsiniz. Vadiyi geçince kuzey cephesinde bir çavlan göreceksiniz. Oradan bir yol yukarı çıkar ve platoya çıktığınızda, şelalenin kaynağına yaklaşmış olursunuz. Kaynağına ulaşana dek nehri yukarı doğru izleyin. O gölden sonra yine yukarı ve kuzeye çıkan başka bir yol bulacaksınız. Moraelin’e giden tek yok budur. Gölün çevresinde tam bir çember çizerek dolanan bir kanyon bulacaksınız. Efsaneye göre bunlar, gölün etrafındaki toprağı aşındıran, yas içindeki Elf Prensi’nin ayak izleridir. Bunlara <i>Umutsuzun İzleri</i> denir. Moraelin’e giden tek bir yol vardır, moredhellerce yapılan bir köprünün üzerinden geçer. Umutsuzun İzleri’nin üzerindeki köprüyü geçtiğinizde, Moraelin’de olacaksınız. Orada Gümüşdiken’i bulacaksınız. Üç parçalı, hafif, gümüşi-yeşil yapraklı, kırmızı çobanpüskülünü andıran meyveleri olan bir bitkidir. Onu görür görmez tanıyacaksınız; çünkü ismi kendisini anlatır: Dikenleri gümüş rengindedir. Başka hiçbir şey alamasanız bile, meyvesinden bir avuç alın. Göle daha yakın olan kısımda olacaktır. Şimdi gidin ve tanrılar sizi korusun.”</p>

  <p>Altı atlı kısa vedalar ettikten sonra yola koyuldu. Martin ile Baru önden, Arutha ile Laurie arkadan, Jimmy ve Roald ise en geriden geliyordu. Bir dönemeci geçtiklerinde, Jimmy geriye dönüp elfler gözden kaybolana kadar baktı. Artık kendi başlarına olduklarını, yandaşa ya da sığınacak güvenli bir yere sahip olmadıklarını bilerek gözlerini önüne çevirdi. Banath’a içinden bir dua edip derin bir nefes aldı.</p>

  <p class="ayrac"><img alt="ayrac" src="../Images/ayrac.png" /></p>
</body>
</html>
