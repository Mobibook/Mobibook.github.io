<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/era.css" rel="stylesheet" type="text/css" />
</head>

<body>
  <p class="bolum_no">-4-</p>

  <p class="baslik">ORTAYA SERİLENLER</p>

  <p>&nbsp;</p>

  <p>Kuşlar yeni gelen şafağı karşılamak için şarkı söylüyordu.</p>

  <p>Arutha, Laurie, Jimmy, Volney ve Gardan Prens’in özel görüşme odasında oturmuş, Nathan ile Başrahibe’den haber bekliyorlardı. Tapınak muhafızları rahibeyi bir konuk odasına taşımış ve tapınaktan çağırılan şifacılar ona bakarken başında nöbet beklemişlerdi. Onlar rahibenin yanından bütün gece ayrılmazken kendi mezhebinin üyeleri de Nathan’a kendi odasında bakmışlardı.</p>

  <p>Odadaki herkes geceki dehşetler yüzünden suspus olmuştu, hiçbiri konuyu açmaya gönüllü değildi. Uyuşukluktan ilk sıyrılan ve sandalyesinden ayrılıp pencerenin yanına giden Laurie oldu.</p>

  <p>Arutha’nın gözleri Laurie’nin hareketini izliyordu, ama zihni bir düzine yanıtsız soruyla cebelleşmekteydi. Onun ölmesini isteyen kim ya da neydi? Ve neden? Ama onun için kendi güvenliğinden daha önemli olan, bunun Lyam, Carline ve oraya yakında varacak olan diğerleri için ne tür bir tehlike teşkil ettiği konusuydu. Ve en önemlisi, Anita’ya yönelik herhangi bir tehlike var mıydı? Son birkaç saat zarfında Arutha en az on kez düğünü ertelemeyi düşünmüştü.</p>

  <p>Laurie yarı uyuklar haldeki Jimmy’nin yanında bir koltuğa oturdu. Alçak sesle, “Jimmy, Başrahibe’nin bizzat kendisi çaresiz durumdayken Rahip Nathan’ı çağırmak nereden aklına geldi?” diye sordu.</p>

  <p>Jimmy gerindi ve esnedi. “Gençliğimden hatırladığım bir şeydi.” Bunu duyan Gardan güldü ve odadaki gerilim biraz azaldı. Jimmy sözlerine devam ederken Arutha bile gülümser gibi oldu. “Bir süre Astalon rahiplerinden biri olan Rahip Timothy isimli birinin vesayetine bırakılmıştım. Ara sıra bir çocuğun bunu yapmasına izin verilir. Bu Şakacılar’ın çocuktan büyük beklentileri olduğunu gösterir,” dedi gururla. “Yalnızca harflerle sayıları öğrenecek kadar kaldım, ama orada birkaç bilgi kırıntısı daha topladımdı.</p>

  <p>“Rahip Timothy’nin bir zamanlar tanrıların doğası üzerine bir söylevini hatırlıyorum -gerçi beni neredeyse uyutmuştu. O saygıdeğer şahsın söylediğine göre, birbirine zıt güçler, zaman zaman iyi ve kötü olarak adlandırılan pozitif ve negatif güçler mevcut. İyi iyiyi, kötü de kötüyü yok edemez. Kötülüğün bir temsilcisini engellemek için iyiliğin bir temsilcisine ihtiyacın vardır. Başrahibe çoğu kişi tarafından karanlık güçlerin bir hizmetkârı sayılır ve o yaratığı uzak tutmayı başaramazdı. Sung ile kullarının huyları ‘iyi’ olarak görüldüğünden, rahibin yaratığa karşı durabileceğini düşündüm. Bunun nasıl mümkün olabileceğini gerçekten bilmiyordum, ama o şey saray muhafızlarını teker teker çiğnerken etrafta duramazdım.”</p>

  <p>Arutha, “Bunun iyi bir tahmin olduğu ortaya çıktı,” dedi. Ses tonundan Jimmy’nin zekasını takdir ettiği anlaşılıyordu.</p>

  <p>Odaya bir muhafız girdi ve, “Majesteleri, rahip kendini topladı ve size haber yolluyor. Sizden odasına gelmenizi rica ediyor,” dedi. Arutha sandalyesinden fırladı ve hemen ardından gelen diğerleriyle birlikte odadan ayrıldı.</p>

  <p>Bir yüzyılı aşkın süredir, gelenekler Krondor Prensi’nin sarayında tanrıların her biri için birer sunak bulunan bir tapınak bulundurmasını şart koşmuştu; böylece konuk olan her kim, taptığı tanrılar hangileri olursa olsun, yakınlarda ruhsal huzura kavuşabileceği bir yer bulacaktı. Prens’in farklı danışmanları gelip giderken tapınağın bakımıyla ilgilenen mezhep zaman zaman değişirdi. Erland’ın olduğu gibi Arutha’nın yönetiminde de tapınakla ilgilenenler Nathan ile yardımcılarıydı. Rahibin meskeni tapınağın arkasındaydı ve Arutha içeri geniş, kemerli salondan geçerek girdi. Orta sahanın karşı ucunda, dört büyük tanrıya adanmış sunağın bulunduğu bölümün arkasında bir kapı görülebiliyordu. Arutha tapınağın iki yanındaki ikinci dereceli tanrılara adanmış sunakların yanından geçerek kapıya doğru yürürken çizmeleri taş zeminde çınlıyordu. Nathan’ın meskeninin kapısına yaklaşırken Arutha kapının açık olduğunu gördü ve içeride bir hareketlilik fark etti.</p>

  <p>Rahibin odasına girdi ve Nathan’ın yardımcıları yana çekildiler. Arutha odanın yalınlığı karşısında şaşırdı; içinde herhangi bir şahsi eşya ya da süsleme olmayan bir hücreden biraz farklıydı. Etrafta görülebilen, kullanıma yönelik olmayan tek eşya, uzun, beyaz bir cüppeye bürünmüş güzel bir genç kız olarak temsil edilen Sung’ın, Nathan’ın yatağının yakınındaki ufak bir masada duran bir heykelciğiydi. Nathan yastıklara dayanarak oturmuştu. Yardımcısı olan rahip etrafta dolanıyor, Nathan’ın olabilecek herhangi bir ihtiyacını karşılamaya hazır bekliyordu. Kraliyet hekimi yatağın yanında beklemekteydi. Eğilerek selam verdi ve, “Herhangi bir bedensel arızası yok, Majesteleri, yalnızca bitkin. Lütfen kısa tutun,” dedi. Hekim, ardından da tüm yardımcılar çekilirken başıyla evetledi. Adam giderken Arutha Gardan ile diğerlerine dışarıda beklemelerini işaret etti.</p>

  <p>Arutha Nathan’ın yanına geldi. “Nasılsın?”</p>

  <p>“Yaşayacağım, Majesteleri,” diye yanıt verdi Nathan zayıfça.</p>

  <p>Arutha kapıya doğru hızlı bir bakış attı ve Gardan’ın yüzündeki telaşlı ifadeyi gördü. Bu, Arutha’nın Nathan’ın katlandığı işkencenin onu değiştirmiş olduğuna dair düşüncesini onaylıyordu. Arutha usulca, “Sadece yaşamaktan fazlasını yapacaksın, Nathan. Çok geçmeden eski haline döneceksin,” dedi.</p>

  <p>“Hiçbir insanın yüzleşmek zorunda kalmaması gereken bir dehşeti yaşadım, Majesteleri. Bu yüzden sizinle bir sırrımı paylaşmam gerektiğini anlamış olabilirsiniz.” Kapıyı işaret etti.</p>

  <p>Rahip yardımcısı kapıyı kapadı ve Nathan’ın yatağının başına döndü. Nathan, “Şimdi size tapınağın dışında pek bilinmeyen bir şey anlatmalıyım, Majesteleri. Bunu yapacak büyük bir sorumluluğu üzerime alıyorum, ama bunun gerekli olduğu kanısındayım,” dedi.</p>

  <p>Arutha bitkin haldeki rahibin usulca söylediği sözlerini daha iyi duyabilmek için öne doğru eğildi. Nathan, “Eşyanın bir -düzeni vardır, Arutha, Hepsinin Üzerindeki Tek olan Ishap tarafından uygulanan bir denge. Büyük tanrılar küçük tanrılar aracılığıyla hükmeder, küçük tanrılara ise rahiplikler hizmet eder. Her mezhebin kendi misyonu vardır. Bir mezhep diğeriyle çelişki içindeymiş gibi görünebilir, ama daha âli olan gerçek, tüm mezheplerin eşyanın düzeninde kendisine özgü bir yere sahip olduğudur. Tapınaklarda düşük konumda olanlara dahi bu âli düzen hakkında bilgi verilmez. Tapınaklarda ara sıra patlayan çekişmelerin nedeni budur. Başrahibe’nin dün gece yaptığı ayinden, duyduğum rahatsızlık, gerçek bir hoşlanmama halinden çok, yardımcılarımın görmesi içindi. Bir bireye tapınaklar tarafından açıklanan bilginin miktarı, o bireyin kavrayış kapasitesine bağlıdır. Pek çokları gündelik yaşamlarını idare edecek, yalın iyi ve kötü, aydınlık ve karanlık kavramlarına ihtiyaç duyar. Sen bunlardan biri değilsin.</p>

  <p>“Seni Tek Yol Tarikatı, doğam gereği en uyumlu olduğum mezhep konusunda eğittim. Ama benim konumuma erişen diğerleri gibi, diğer tanrılar ve tanrıçaların tabiatını ve tezahürlerini iyi tanıyorum. Dün gece o odada görünen şey, hiç tanımadığım bir şeydi.”</p>

  <p>Arutha anlamamış gibiydi. “Ne demek istiyorsun?”</p>

  <p>“Moredheli güden erkle savaşırken, doğası hakkında bir şeyler hissedebildim. Yabancı, karanlık ve iğrenç, merhamet nedir bilmeyen bir şey. Köpürüyor ve egemenlik kurmayı ya da yok etmeyi arzuluyor. Karanlık olarak bilinen tanrılar, Lims-Kragma ve Guiswa bile hakikat anlaşıldığı zaman gerçekten kötü değildir. Ama bu şey umut ışığını gölgeliyor. Çaresizliğin tecessümü o.”</p>

  <p>Rahip yardımcısı Arutha’nın gitme zamanının geldiğini işaret etti. Arutha kapıya yaklaşırken Nathan arkasından seslendi. “Bekle, bir şeyi daha anlaman gerekiyor. Onu yendiğim için değil, içinde bulunduğu kulundan onu yoksun bıraktığım için gitti. Saldırıyı sürdürmek için herhangi bir fiziksel araca sahip değildi. Ben yalnızca onun bir aracısını yendim. O... o anda kendisinden birşeyleri açığa vurdu. Henüz Tek Yol Hanımımla yüzleşmeye hazır değil, ama onu ve diğer tanrıları küçümsüyor.” Yüzünden telaşı okunuyordu. “Arutha, tanrıları küçümsüyor o!” Nathan doğrulup oturdu ve elini uzattı. Arutha dönüp Nathan’ın uzattığı elini tuttu. “Majesteleri, kendisini yüce gören bir güç bu. Nefret ediyor, küfrediyor ve ona karşı gelen herkesi yok etmeye niyetli. Eğer-”</p>

  <p>Arutha, “Yavaş ol, Nathan,” dedi.</p>

  <p>Rahip başıyla evetledi ve arkasına yaslandı. “Benimkinden daha büyük bir bilgeliği ara, Arutha. Zira hissettiğim başka bir şey daha vardı. Bu hasım, bu her şeyi örten karanlık, giderek güçleniyor.”</p>

  <p>Arutha, “Uyu, Nathan,” dedi. “Bırak bu da bir başka kabus olsun.” Rahip yardımcısına kafa sallayıp odadan çıktı. Kraliyet hekiminin yanından geçerken, “Ona yardım edin,” dedi, bir buyruktan çok yalvarıştı bu.</p>

  <p class="ayrac"><img alt="ayrac" src="../Images/ayrac.png" /></p>

  <p>Arutha Lims-Kragma Başrahibesi’nden haber beklerken saatler geçti. Jimmy alçak bir sedirin üzerinde uyurken tek başına bekledi. Gardan muhafızlarının konuşlandırılması işine nezaret etmek üzere gitmişti. Arutha önceki gecenin gizemleriyle uğraşmakta olduğundan Volney Prenslik’i idare etmekle meşguldü. Arutha Lyam’a Krondor’a gelene kadar tam olarak ne olup bittiği hakkında bilgi vermemeye karar vermişti. Daha önce gözlemlediği gibi, Lyam’ın maiyeti yüzü aşkın asker içerdiğinden, onu tehlikeye atmak için ufak bir ordu kabilinden bir şeyler gerekecekti.</p>

  <p>Arutha bir an daldığı düşüncelerden sıyrılarak Jimmy’yi inceledi. Ağır ağır soluk alırken hâlâ bir çocuğa benziyordu. Yarasının ağırlığını gülerek savuşturmuştı, ama işler nihayet sakinleştiğinde, neredeyse ânında uykuya dalmıştı. Gardan onu nazikçe kaldırıp koltuğa yatırmıştı. Arutha başını hafifçe iki yana salladı. Çocuk alelade bir suçlu, genç yaşamının tek bir gününde bile dürüstçe çalışmamış bir toplum asalağıydı. On dört ya da on beş yaşını aşmamış olmasına rağmen, daha şimdiden bir palavracı, yalancı ve hırsızdı, ama pek çok şey olsa da, dostuydu. Arutha içini çekti ve çocuk hakkında ne yapması gerektiğini merak etti.</p>

  <p>Bir içoğlanı Başrahibe’den gelen, Arutha’nın hemen oraya gelmesini rica eden bir mesaj getirdi. Prens Jimmy’yi uyandırmamak için sessizce ayağa kalktı ve içoğlanını izleyerek Başrahibe’nin şifacıları tarafından tedavi edilmekte olduğu yere gitti. Arutha’nın muhafızları kapının dışında, tapınak muhafızları içinde bekliyordu; tapınaktan gelen rahibin ricası üzerine Arutha’nın tanımayı kabul ettiği bir imtiyazdı bu. Rahip Arutha’ya, hanımının yaralanmasından bir şekilde o sorumluymuş gibi soğuk bir selam verdi. Arutha’yı bir rahibenin tapınağının lideriyle ilgilenmekte olduğu yatak odasına götürdü.</p>

  <p>Arutha Başrahibe’nin durumunu görünce sersemledi. Kadın bir yastık yığınına dayanmış yatıyordu; açık sarı saçları rengi atmış çehresini çevreliyordu, kışın buz mavisi yüzünün hatlarına işlemişti sanki. Bir günde yirmi yaş yaşlanmış gibi görünüyordu. Ama gözlerini Arutha’ya çevirdiğinde, tavrında hâlâ bir güç havası vardı.</p>

  <p>“İyileştiniz mi, hanımefendi?” Başını kadına doğru eğen Arutha’nın ses tonundan kaygısı okunuyordu.</p>

  <p>“Hanımım için yapacak işlerim daha bitmedi, Majesteleri. Ona katılmama daha zaman var.”</p>

  <p>“Bu haberi duyduğuma sevindim. İstediğiniz gibi geldim.”</p>

  <p>Kadın sırtını yastıklara dayayarak doğrulup oturdu. Beyaza yakın saçlarını gayri ihtiyari bir hareketle geriye attı ve Arutha Başrahibe’nin suratsız tavrına rağmen olağanüstü bir güzelliğe sahip bir kadın olduğunu gördü; ancak bu içinde hiçbir yumuşaklık izi taşımayan bir güzellikti. Hâlâ gergin olan bir sesle rahibe, “Arutha conDoin, Krallığımız ve daha fazlası tehlike altında,” dedi. “Ölüm Hanımı’nın hükümranlığında, benim üstüm olan tek bir kişi vardır; Rillanon’daki Anaerkimiz. Onun dışında, ölümün krallığında hiç kimse benim gücüme karşı gelmemelidir. Ama artık tanrıçanın bizzat kendisine meydan okuyan bir şey geliyor; daha zayıf olmasına, hâlâ kendi güçlerini öğrenmekte olmasına rağmen, hanımımın egemenliğindeki bir varlığın üzerindeki denetimimi aşan bir şey.</p>

  <p>“Sözlerimin ne kadar önemli olduğu konusunda herhangi bir fikriniz var mı? Sanki anne sütünden yeni kesilmiş bir bebek sarayınıza, yo, ağabeyiniz Kral’ın sarayına gelmiş ve maiyetini, muhafızlarını, bizzat halkı ona karşı çevirmiş ve onu iktidar makamında çaresiz bırakmış gibi. Yüz yüze olduğumuz şey bu. Ve büyüyor. Biz bu sözleri ederken, gücü ve gazabı artıyor. Ve kadim...” Gözleri irileşti ve Arutha aniden içlerinde bir delilik izi gördü. “Hem yeni, hem de eski... Anlamıyorum.”</p>

  <p>Arutha şifacıya bakarak kafasını salladı ve rahibe döndü. Rahip kapıyı işaret etti ve Arutha gitmek üzere hareketlendi. Kapıya vardığında Başrahibe’nin sesi hıçkırıklara boğuldu.</p>

  <p>Dış odaya ulaştıklarında rahip, "Majesteleri, ben İç Muhit Rahiplerinin Reisi Julian. Rillanon’daki ana tapınağımıza burada olanların haberini gönderdim. Ben...” dedi. Söylemek üzere olduklarından rahatsızmış gibi bir hali vardı. “Büyük olasılıkla birkaç ay sonra Lims-Kragma Başrahibi olacağım. Onunla ilgileneceğiz,” dedi kapalı kapıya bakarak, “ama bir daha hanımımızın hizmetinde bize asla rehberlik edemeyecek.” Dikkatini yeniden Arutha’ya çevirdi. “Tapmak muhafızlarından dün gece olanları öğrendim ve az önce Başrahibe’nin sözlerini duydum. Tapınak yardım edebilirse, bunu yapacağız.”</p>

  <p>Arutha adamın sözlerini düşündü. Mezheplerden birinin rahibinin soyluların birine danışmanlık yapması olağandı. Soyluların karşı karşıya kaldığı mistik öneme sahip meselelerin bolluğu, ruhani bir rehberlik almayı gerekli kılıyordu. Arutha’nın babasının danışmanlar kuruluna bir büyücüyü dahil eden ilk kişi olmasının nedeni buydu. Ama tapınak ile dünyevi yetke, egemen aygıtların bizzat kendileri arasındaki etkin işbirliği, nadiren görülen bir şeydi. Arutha nihayet, “Teşekkür ederim, Julian. Neyle uğraştığımız hakkında daha iyi bir fikre sahip olduğumuz zaman, sizin bilgeliğinizden yararlanacağız. Dünya görüşümün biraz dar olduğunu yakın zamanda anladım. Sunduğunuz yardımın çok değerli olacağını düşünüyorum,” dedi.</p>

  <p>Rahip başını eğdi. Arutha gitmeye davrandığında, “Majesteleri?” dedi.</p>

  <p>Arutha arkasını dönüp baktığında rahibin yüzünde kaygılı bir ifade gördü. “Evet?”</p>

  <p>“Bu şey her neyse, onu bulun, Majesteleri. Onu saklandığı yerden çıkarın ve tamamen yok edin.”</p>

  <p>Arutha’nın elinden tek gelen başıyla evetlemekti. Tekrar odasına yollandı. Oraya girerek hâlâ sedirde uyumakta olan Jimmy’yi uyandırmamak için sessizce oturdu. Arutha masaya onun için bir tabak meyve ve peynir ile bir sürahi soğutulmuş şarap bırakıldığını gördü. Bütün gün hiçbir şey yemediğinin farkına vararak kendisine bir bardak şarap doldurup bir dilim peynir kesti ve yeniden oturdu. Çizmelerini masanın üzerine koydu ve arkaya yaslanarak zihninin dalmasına izin verdi. Çok az uykuyla geçen iki gecenin yorgunluğu onu avucuna aldı, ama zihni son iki günkü olaylarla uykuyu bir an için bile düşünemeyecek kadar meşguldü. Krallık’ta bir doğaüstü etmen, Krallık’taki en güçlü tapınaklardan ikisinin rahiplerinin bile yüreğine korku salan büyülü bir şey, başıboş geziyordu. Lyam bir haftaya kalmaz gelecekti. Krallık’taki soyluların neredeyse hepsi düğün nedeniyle Krondor’da olacaktı. Onun şehrinde! Ve onların emniyetini sağlamak için yapabileceği hiçbir şey gelmiyordu aklına.</p>

  <p>Arutha bir saat oturdu, dalgınlıkla yiyip içerken aklı millerce uzaktaydı. Yalnız kaldığında çoğu zaman kara kara düşünen bir adamdı, ama bir sorunla karşılaştığında onun üzerinde çalışmayı asla bırakmaz, ona her yönden saldırır, kedinin fareye yaptığı gibi onu yıpratır, sağa sola savururdu. Soruna onlarca muhtemel yaklaşım tasarladı ve sahip olduğu her bilgi zerresini sürekli yeniden inceledi. Nihayet, bir düzine planı çöpe attıktan sonra, ne yapması gerektiğine karar vermişti. Ayaklarını masadan kaldırdı ve önündeki tabaktan bir elma kaptı.</p>

  <p>“Jimmy!” diye bağırdı ve yıllardır sürdüğü tehlikeli yaşam yüzünden hafif uyuma alışkanlığını kazanmış olan çocuk hırsız ânında uyandı. Arutha elmayı çocuğa attı ve Jimmy şaşırtıcı bir hızla doğrularak elmayı yüzüne birkaç santim kala yakaladı. Arutha çocuğun “Eliuzun" lakabını nasıl kazandığını anlayabiliyordu.</p>

  <p>“Ne oldu?” diye sordu , çocuk elmayı dişlerken.</p>

  <p>“Efendine bir mesaj taşıman gerekiyor.” Jimmy ısırığının yarısında durdu. “Benimle Dürüst Adam arasında bir toplantı ayarlaman gerekiyor.” Jimmy’nin gözleri saf bir hayretle faltaşı gibi açıldı.</p>

  <p class="ayrac"><img alt="ayrac" src="../Images/ayrac.png" /></p>

  <p>Yoğun bir sis bir kez daha Acı Deniz’den gelmiş ve Krondor’u derin bir pus örtüsüyle sarmalamıştı. Hâlâ açık olan meyhanelerin yanından iki şekil aceleyle yürüyordu. Arutha onu şehirden geçiren, Tacirler Mahallesi’nden daha serkeş muhitlere ve nihayet Yoksullar Mahallesi’ne götüren Jimmy’yi izliyordu. Derken çabucak bir dar sokağa döndüler ve kendilerini bir çıkmaz sokakta buldular. Üç adam adeta büyü marifetiyle, gölgelerin içinden süzülerek ortaya çıktılar. Arutha ânında meçini çıkarmıştı, ama Jimmy sadece, “Bizler rehberlik arayan hacılarız,” demekle yetindi.</p>

  <p>En öndeki adamdan, “Hacılar, rehberiniz benim,” yanıtı geldi. “Şimdi, arkadaşına söyle, kurbağa bıçağını kaldırsın, yoksa onu bir çuvalın içinde naklederiz.”</p>

  <p>Adamlar Arutha’nın kim olduğunu biliyor idiyseler bile, hiç belli etmiyorlardı. Arutha kılıcını ağır ağır yerine koydu. Diğer iki adam öne gelerek onlara gözbağları uzattılar. Arutha, “Bu da nedir?” dedi.</p>

  <p>“Bu yolculuk etme tarzınız,” diye yanıt verdi sözcü. “Reddedecek olursanız, bir adım bile ilerleyemezsiniz.”</p>

  <p>Arutha öfkesiyle mücadele etti ve başıyla bir kez onayladı. Adamlar yaklaştılar ve kaba hareketlerle ışıktan yoksun bırakılmadan bir an önce Jimmy’nin de gözlerinin bağlandığını gördü. Gözbağını çekip atma içgüdüsüyle mücadele ederken Arutha adamın konuştuğunu duydu. “İkiniz de buradan, başkalarının size rehberlik edeceği başka bir yere götürüleceksiniz. Hedefinize varana kadar pek çok elden geçebilirsiniz, bu yüzden karanlıkta beklenmedik sesler duyarsanız telaşa kapılmayın. Nihai hedefinizin neresi olduğunu bilmiyorum, çünkü bilmem gerekmiyor. Kim olduğunu da bilmiyorum, ama en yüksek yerlerden gelen emirler hızla götürülmeni ve zarar görmeden teslim edilmeni gerektiriyor. Ama şunu unutma: Gözbağını çıkarırsan büyük bir riske atılmış olursun. Bu andan itibaren nerede olduğunu bilmene izin yoktur.” Arutha beline bir ip bağlandığını hissetti ve konuşanın, “İpe sıkı tutun ve ayağını yere sağlam bas; hızla ilerleyeceğiz,” dediğini duydu.</p>

  <p>Başka tek kelime edilmeden Arutha çekilerek döndürüldü ve gecenin içine götürüldü.</p>

  <p class="ayrac"><img alt="ayrac" src="../Images/ayrac.png" /></p>

  <p>Prens Krondor sokaklarında bir saatten fazla dolaştırıldı ya da ona öyle geldi. İki kez tökezlemiş ve rehberlerinin gelişigüzel ilgisi yüzünden çürükler sahibi olmuştu. En az üç kez rehber değiştirdikleri için gözbağı çıkarıldığında kimi göreceği hakkında en ufak bir fikri yoktu. Ama nihayet bir merdiveni çıktı. Kuvvetli eller onu oturmaya zorlamadan önce birkaç kapının açılıp kapandığını duydu. Nihayet gözbağı çıkarıldı ve Arutha ışık gözlerini aldığından, gözlerini kırpıştırdı.</p>

  <p>Bir masa üzerine her birinin arkasında tümü de ona çevrilmiş cilalı bir yansıtıcı olan bir dizi lamba dizilmişti. Her biri Prens’in gözlerini kamaştıran bir ışık saçtığından, masanın arkasında duran kişiyi görmesini engelliyordu.</p>

  <p>Arutha sağ tarafına baktı ve Jimmy’nin başka bir taburede oturduğunu gördü. Uzun bir an geçtikten sonra ışıkların arkasından boğuk bir ses gürledi. “Selamlar, Krondor Prensi.”</p>

  <p>Arutha ışık yüzünden gözlerini kıstı, ama parlaklığın arkasından konuşanı hiç göremedi. “Dürüst Adam’la mı konuşuyorum?”</p>

  <p>Yanıtın öncesinde uzun bir sessizlik oldu. “İstediğiniz her türlü anlaşmaya ulaşma gücüne sahip olduğumdan şüpheniz olmasın. Ben onun sesiyle konuşuyorum.”</p>

  <p>Arutha bunu bir an düşündü. “Pekala. Bir ittifak kurmak istiyorum.”</p>

  <p>Parıltının arkasından derin bir kıkırdama geldi. “Krondor Prensi Dürüst Adam’ın ne konuda yardımını istiyor?”</p>

  <p>“Ölüm Loncası’nın sırlarını öğrenmek istiyorum.”</p>

  <p>Bu cümleyi uzun bir sessizlik izledi. Arutha konuşan kişi başka birine mi danışıyor, yoksa sadece düşünüyor mu, bilemedi. Derken lambaların arkasından gelen ses, “Çocuğu dışarı çıkarın,” dedi.</p>

  <p>İki adam karanlığın içinden belirdiler ve Jimmy’yi kabaca kavrayarak odadan çıkardılar. O gittiğinde ses, “Geceşahinleri Dürüst Adam’ı endişelendiren bir mesele, Krondor Prensi. Hırsızların Anayolu’na tecavüz ediyorlar ve işledikleri karanlık cinayetler halkı galeyana getirerek Şakacılar’ın çok sayıdaki etkinliğine istenmeyen bir ışık tutuyor. Kısacası, işlerimize iyi gelmiyorlar. Sonlarının geldiğini görmek bizim işimize yarar, ama uyrukları uykularında düşüncesizce katledilen bir hükümdarın kafasını meşgul edenler dışındaki sebebiniz nedir?” dedi.</p>

  <p>“Kardeşime ve bana bir tehdit oluşturuyorlar.”</p>

  <p>Bir kez daha uzun bir sessizlik oldu. “O zaman gözlerini yükseklere dikmişler, demek. Yine de soylular da çoğu zaman katillere halk kadar ihtiyaç duyar ve insanın katil de olsa ekmeğini kazanması gerekir.”</p>

  <p>“Tahmin edersiniz ki,” dedi Arutha sert bir ifadeyle, “Prensleri katletmek işler için bilhassa kötü olur. Sıkıyönetimle idare edilen bir şehirde çalışmak Şakacılar için biraz zor olabilir.”</p>

  <p>“Bu doğru. Pazarlığı açın.”</p>

  <p>“Pazarlık yapmaya niyetim yok. İşbirliği talep ediyorum. Bilgiye ihtiyacım var. Geceşahinleri’nin merkezi nerede, bilmek istiyorum.”</p>

  <p>“Özgecilik bir hendekte buz gibi yatanlara pek fayda getirmez. Ölüm Loncası’nın eli uzundur.”</p>

  <p>“Benim elimden daha uzun değil,” dedi Arutha herhangi bir nükte içermeyen bir sesle. “Şakacılar’ın faaliyetlerinin büyük sekteye uğradığını görüyorum. Krondor Prensi loncanıza savaş açarsa Şakacılar’ın başına neler geleceğini siz de benim kadar iyi biliyorsunuz.”</p>

  <p>“Lonca ile Majesteleri arasında böylesi bir çekişmeden çok az kazanç elde edilebilir.”</p>

  <p>Arutha öne eğildi; kara gözleri parlak ışıklar yüzünden parlıyordu. Ağır ağır, her sözcüğü eze eze, “Benim kazanca ihtiyacım yok,” dedi.</p>

  <p>Bir anlık sessizliği derin bir iç çekiş izledi. “Evet, bu da var,” dedi ses düşünceli bir şekilde. “İnsanın makamını miras almasının avantajlarından biri de bu. Açlıktan kırılan hırsızlarla dolu bir loncayı yönetmek sıkıntı verici olabilir. Pekala, Krondorlu Arutha, lonca bu risk karşısında güvence altında olmaya ihtiyaç duyuyor. Bize sopayı gösterdin, ya havuç?”</p>

  <p>“Fiyatını söyle.” Arutha arkasına yaslandı.</p>

  <p>“Başarısız olmamız durumunda herkesin karşı karşıya kalacağı risk karşılığında, on bin altın lira.”</p>

  <p>“Bu krallık hâzinesinde büyük bir gedik açacaktır.”</p>

  <p>“Doğru, ama bir de alternatifleri düşünün.”</p>

  <p>“Anlaştık.”</p>

  <p>“Dürüst Adam’ın ödeme şekli konusundaki talimatlarını daha sonra bildireceğim,” dedi ses içinde hafif bir nüktecilikle. “Şimdi, başka bir mesele var.”</p>

  <p>“Genç Eliuzun Jimmy Şakacılar’a ettiği yemine karşı geldi ve ceza olarak canını verecek. Bir saat içinde ölecek.”</p>

  <p>Arutha düşünmeden ayağa kalkmaya davrandı. İriyarı bir hırsız karanlığın içinden çıkarken güçlü eller onu iterek yerine oturttu. Başını iki yana sallamakla yetindi.</p>

  <p>“Sizi saraya geldiğinizden daha az salim bir halde göndermeyi düşünmeyiz bile,” dedi ışıkların arkasındaki ses, “ama bu odada bir silah çekerseniz, saray kapısına bir kutu içinde bırakılırsınız ve bunun sonuçlarıyla o zaman ilgileniriz.”</p>

  <p>“Ama Jimmy-”</p>

  <p>“Yeminine karşı geldi!” diye sözünü kesti ses. “Geceşahini’ni görür görmez nerede olduğunu bize rapor etmek için bir onur borcu vardı. Gülen Jack’in ihanetini rapor etmek için bir onur borcu olduğu gibi. Evet, Majesteleri, bunları biliyoruz. Jimmy önce size haber vermek uğruna loncaya ihanet etti. Yaşı yüzünden bağışlanabilecek bazı meseleler var, ama bu eylemler onlardan değil.”</p>

  <p>“Bir kenarda durup Jimmy’nin katledilmesine izin verecek değilim.”</p>

  <p>“O zaman dinle, Krondor Prensi, zira anlatacak bir hikayem var. Bir defasında Dürüst Adam sokaklardan bir kadınla yattı, daha yüzlercesiyle yattığı gibi, ama bu fahişenin ondan bir oğlu oldu. Şu kesin: Eliuzun Jimmy Dürüst Adam’ın oğlu, babasının kim olduğundan bihaber olmasına rağmen. Bu Dürüst Adam’ı müşkül bir durumda bırakıyor. Kendi koyduğu yasalara uyarsa, kendi oğlunun öldürülmesini emretmek zorunda. Yok, uymazsa, ona hizmet edenlerin gözünde inanılırlığını yitirecek. Nahoş bir seçim. Hırsızlar Loncası Jack’in Geceşahinleri’nin bir ajanı olduğunun ortaya çıkması yüzünden zaten kargaşa içinde. Çoğu zaman güven nadir bulunan bir maldır; şimdi neredeyse hiç bulunmaz oldu. Aklına başka bir şey geliyor mu?”</p>

  <p>Arutha gülümsedi, çünkü başka bir yol biliyordu. “Pek de eski olmayan zamanlarda, affı satın almak duyulmamış bir şey değildi. Fiyatını söyle.”</p>

  <p>“İhanet için mi? Fazladan on bin altın liradan aşağısı kurtarmaz.”</p>

  <p>Arutha başını iki yana salladı. Hazinesi tamtakır kalırdı. Yine de, Jimmy onu uyarmak uğruna Şakacılar’a ihanet etmenin tehlikesini biliyor olmalıydı ve bu çok şeye değerdi. “Pekala,” dedi soğuk bir tavırla.</p>

  <p>“O halde çocuğu yanına alman gerekecek, Krondor Prensi, zira bir daha asla Şakacılar’ın arasına karışamayacak, ona zarar vermek istemememize rağmen ... bize karşı bir suç daha işlemediği sürece. O durumda ona korsan çalışan diğer herkese edeceğimiz muameleyi ederiz. Haşin bir muamele."</p>

  <p>Arutha ayağa kalktı. “İşimiz bitti mi, o halde?”</p>

  <p>“Son bir şey hariç.”</p>

  <p>“Evet?”</p>

  <p>“Yine pek de eski olmayan zamanlarda, bir miktar altın karşılığında bir asalet unvanı satın almak duyulmamış bir şey değildi. Bir babanın oğlunu Prens’in sarayında bir Toprak Beyi yapması karşılığında ne gibi bir bedel istersiniz?”</p>

  <p>Arutha birden görüşmelerin nereye varacağını anlayarak güldü. “Yirmi bin altın lira.”</p>

  <p>“Kabul! Dürüst Adam Jimmy’yi sever. Etrafta piçlerinden pek çoğu bulunsa da, Jimmy’nin yeri ayrıdır. Dürüst Adam Jimmy’nin aralarındaki ilişkiyi bilmemesini istiyor, ama bu geceki müzakerelerin sonucunda oğlunun daha iyi bir geleceğe sahip olacağını düşünmek onu mutlu edecektir.”</p>

  <p>“Babasının kim olduğunu bilmeden benim hizmetime alınacak. Tekrar karşılaşacak mıyız?”</p>

  <p>“Sanmam, Krondor Prensi. Dürüst Adam kimliğini gizli tutmak konusuna büyük özen gösterir; onun sesiyle konuşan birine dahi yaklaşmak onu tehlikeye atar. Ama Geceşahinleri’nin nerede saklandığını öğrendiğimiz zaman size açık mesajlar ileteceğiz. Ve onların yok edildiği haberini memnuniyetle karşılayacağız.”</p>

  <p class="ayrac"><img alt="ayrac" src="../Images/ayrac.png" /></p>

  <p>Jimmy oturduğu yerde huzursuzdu. Arutha üç saati aşkın süredir Gardan, Volney ve Laurie ile danışma kurulunun diğer üyeleriyle birlikte bir odaya kapanmıştı. Jimmy kendisine ayrılmış bir odada dinlenmek üzere çağırılmıştı. Kapıdaki iki, penceresinin dışındaki balkondaki iki muhafızın varlığı, her nedense bir tutsak olduğu görüşüne sağlam birer kanıt oluşturuyordu. Jimmy sağlıklı olsa geceleyin kimseye görünmeden kaçabileceğinden şüphe etmiyordu, ama son birkaç gündür olanlardan sonra, kendisini hırpalanmış hissediyordu. Üstelik, Prens’le birlikte saraya geri getirilmesine de pek anlam veremiyordu. Çocuk hırsız huzursuzdu. Yaşamında bir şey değişmişti ve bunun ne ya da neden olduğundan emin değildi.</p>

  <p>Odanın kapısı açıldı ve bir muhafız çavuşu kafasını içeri uzatarak Jimmy’ye eliyle gelmesini işaret etti. “Majesteleri seni istiyor, çocuk.” Jimmy askerin ardından çabucak konsey salonuna çıkan uzun geçide yollandı.</p>

  <p>Arutha okuduğu bir şeyden kafasını kaldırdı. Masanın çevresinde Gardan, Laurie ve Jimmy’nin tanımadığı başka birtakım adamlar otururken Kont Volney kapının yanında duruyordu. “Jimmy burada senin için bir şey var.” Jimmy ne diyeceğini bilemeden odaya göz gezdirmekle yetindi. Arutha, “Burada seni Prens’in sarayında bir Toprak Beyi olarak ilan eden bir kraliyet beratı var.”</p>

  <p>Jimmy’nin nutku tutulmuş, gözleri faltaşı gibi açılmıştı. Laurie onun tepkisine kıs kıs gülerken Gardan sırıttı. Nihayet Jimmy sesini bulabildi. “Bu şaka, değil mi?” Arutha başını iki yana salladığında, çocuk, “Ama... ben, toprak beyi mi?” dedi.</p>

  <p>Arutha, “Hayatımı kurtardın ve ödüllendirileceksin,” diye yanıt verdi.</p>

  <p>Jimmy, “Ama, Majesteleri, ben... teşekkür ederim, ama... şu Şakacılar’a ettiğim yemin meselesi var.”</p>

  <p>Arutha öne eğildi. “O mesele halledildi, Toprak Beyi. Artık Hırsızlar Loncası’nın bir mensubu değilsin. Dürüst Adam bunu kabul etti. İş tamamlandı.”</p>

  <p>Jimmy kendini kapana kısılmış hissediyordu. Hiçbir zaman hırsızlıktan pek keyif almamıştı, ama çok iyi bir hırsız olmaktan büyük bir keyif almıştı. Ona cazip gelen, her fırsatta kendisini kanıtlama, herkese Eliuzun Jimmy’nin loncadaki en iyi hırsız olduğunu ya da bir gün olacağını gösterme şansıydı. Ama artık Prens’in hanesine bağlı kalacak ve makamla birlikte görevler de gelecekti. Ve Dürüst Adam kabul ettiyse, Jimmy’nin sokak cemiyetine erişmesi sonsuza dek engellenecek demekti.</p>

  <p>Çocuğun heves eksikliğini gören Laurie, “Majesteleri, bana izin verir misiniz?” dedi.</p>

  <p>Arutha izin verdi ve ozan çocuğun yanına gelip elini omzuna koydu. “Jimmy, Majesteleri kelleni korumaya çalışıyor, kelimenin tam anlamıyla. Hayatın için pazarlık etmek zorunda kaldı. Bunu yapmasaydı, bu sıralarda cesedin limanda yüzüyor olacaktı. Dürüst Adam loncaya ettiğin yemine karşı geldiğini biliyordu.”</p>

  <p>Jimmy gözle görülür bir biçimde çöktü ve Laurie çocuğun omzunu yatıştırırcasına sıktı. Çocuk kendisini her zaman her nedense kuralların üzerinde, başkalarını bağlayan sorumluluklardan muaf saymıştı. Jimmy diğerleri yaptıklarının bedelini ödemeye zorlanırken kendisinin neden pek çok kez özel muamele gördüğünü asla bilmemişti, ama ayrıcalığını çok defa ve çok fazla zorladığını biliyordu. Çocuğun kafasında ozanın gerçeği anlattığı konusunda herhangi bir kuşku yoktu ve katledilmeye ne kadar yaklaştığını düşününce içinde birbiriyle çelişen duygular kabardı.</p>

  <p>Laurie, “Sarayda yaşam o kadar da kötü değil. Bina sıcak, giysilerin temiz olur ve bol bol yiyecek bulursun. Üstelik, seni oyalayacak pek çok şey bulabilirsin,” dedi. Arutha’ya baktı ve duygusuz bir sesle ekledi, “Özellikle de son zamanlarda.”</p>

  <p>Jimmy başıyla evetledi ve Laurie onu masanın etrafından dolaştırdı. Jimmy’ye diz çökmesi talimatı verildi. Kont beratı çabucak okudu. “Hükümranlığımızdaki herkesin dikkatine: Krondor şehrinden bir yetim olan Jimmy, Krondor Prensi’nin soylu şahsına bir zarar gelmesini önlemek konusunda fayda göstererek liyakatini kanıtladığından; Genç Jimmy’ye sonsuza dek borçlu kalacağımız düşünüldüğünden; krallıktaki herkes tarafından sevgili ve sadık hizmetkarımız olarak bilinmesi ve kendisine Krondor sarayında, Toprak Beyi rütbesi ve bunun gerektirdiği tüm hak ve imtiyazlarla birlikte bir yer verilmesi dileğimdir. Ayrıca bilinsin ki, Welandel Irmağı üzerindeki Havetford mülkü, hizmetkarları ve mallarıyla birlikte, ömür sürdükleri sürece kendisine ve zürriyetine tahsis edilmiştir. Bu mülke ilişkin unvan rüştünü ispat ettiği güne dek tacın sahibinin elinde saklanacaktır. Bugün itibarıyla elim ve mührümle belirlenmiştir, Arutha conDoin, Krondor Prensi, Batı Krallığı’nın ve Kral’ın Batı Orduları’nın Şövalye-Mareşali; Rillanon tahtının muhtemel vârisi.” Volney Jimmy’ye baktı. “Bu vazifeyi kabul ediyor musun?”</p>

  <p>Jimmy, “Evet,” dedi. Volney parşömeni tomar yaptı ve çocuğa verdi. Anlaşılan bu bir hırsızı toprak beyine çevirmek için tek gerekendi.</p>

  <p>Çocuk Welandel Irmağı üzerindeki Haverford’un nerede olduğunu bilmiyordu, ama toprak demek, gelir demekti ve ânında neşelendi. Geriye çekilirken besbelli meşgul olan Arutha’yı inceledi. Talih onları iki kez bir araya getirmiş ve iki defasında da Arutha ondan hiçbir şey istemeyen yegane insan olmuştu. Şakacılar arasındaki az sayıda arkadaşı bile, bunun kolay olmadığını gösterene kadar ondan yararlanmaya çalışmıştı. Jimmy Arutha’yla olan ilişkisini alışılmamış bir şey olarak görüyordu. Arutha birtakım kağıtları sessizce okurken Jimmy kader bir kez daha işe karışıyorsa, düşünebildiği yerlerin tümüne gitmektense Prens ve neşeli grubuyla birlikte olmayı yeğlediğine karar verdi. Üstelik, Arutha hayatta olduğu sürece geliri ve rahatı yerinde olacaktı, gerçi bu, biraz sorun olabilir, diye düşündü endişeyle.</p>

  <p>Jimmy beratına bakarken Arutha da onu inceliyordu. Jimmy bir sokak çocuğuydu: sağlam, dayanıklı, maharetli ve zaman zaman pervasız. Arutha kendi kendisine gülümsedi. Sarayda pekiyi idare ederdi.</p>

  <p>Jimmy parşömeni kıvırırken Arutha, “Sabık ustan şevkle iş görüyor,” dedi. Grubun tamamına, “Burada Geceşahinleri’nin yuvasını keşfetmesine az kaldığına dair ifadesi var. Her an haber gönderebileceğini bildiriyor ve onların kökünü kurutmak konusunda doğrudan bir yardımda bulunamayacağı için üzüldüğünü belirtiyor. Jimmy, bu konuda ne düşünüyorsun?” dedi.</p>

  <p>Jimmy sırıttı. “Dürüst Adam oyunu nasıl oynayacağını biliyor. Geceşahinleri’ni yok ederseniz, işler normale döner. Edemezseniz, teşebbüsünüzde payı olduğu şüphesini uyandıracak hiçbir şey yok. Kaybetmesi mümkün değil.” Daha ciddi bir ses tonuyla ekledi, “Aynı zamanda Şakacılar’ın arasına başkalarının sızdığından da endişe ediyor. Durum buysa, herhangi bir Şakacı’nın katılımı saldırıyı tehlikeye atacaktır.”</p>

  <p>Arutha çocuğun ne demek istediğini anlamıştı. “Durum bu kadar vahim mi?”</p>

  <p>“Büyük olasılıkla, Majesteleri. Dürüst Adam’ın kendisiyle temas kurabilen adamların sayısı üç ya da dördü geçmez. Tamamen güvenebildiği kişiler bunlardır. Loncanın dışında, kendisinin de, en güvendiği yardımcıları dışında, belki de onlarca bile bilinmeyen, birkaç ajanı olduğundan şüphe ediyorum. Geceşahinleri’ni saklandıkları yerden çıkarmak için bunları kullanıyor olmalı. İki yüzü aşkın Şakacı, bunun iki katı kadar da dilenci ve sokak çocuğu var, bunlardan herhangi biri Ölüm Loncası için göz ve kulak görevi yapıyor olabilir.”</p>

  <p>Arutha çarpık gülümsemesiyle gülümsedi. Volney, “Zekisin, Toprak Beyi James. Majesteleri’nin maiyeti için bir nimet olacaksın.”</p>

  <p>Jimmy, “Toprak Beyi James mi?” derken ağzında kötü bir tat varmış gibiydi.</p>

  <p>Arutha Jimmy’nin huysuz ses tonunu duymazdan geldi. “Biraz dinlenmek hepimize iyi gelecek. Dürüst Adam’dan haber alana kadar, yapabileceğimiz en iyi şey, son birkaç gün çektiğimiz cefaların etkisini üzerimizden atmaya çalışmak olacak.” Ayağa kalktı. “Hepinize iyi geceler diliyorum.”</p>

  <p>Arutha odayı çabucak terk etti ve Volney konferans masasındaki kağıtları toplayarak işinin gücünün peşine düştü. Laurie Jimmy’ye, “Eh, seni korumama alsam iyi olacak, ufaklık. Birisinin sana kaliteli kişiler hakkında birkaç şey öğretmesi gerek,” dedi.</p>

  <p>Gardan yanlarına geldi. “O zaman çocuk her daim Prens’in yüzünü kara çıkarmaya mahkum olacak, demek.”</p>

  <p>Laurie içini çekti. “Bu da sana gösteriyor ki,” diye cevabı yapıştırdı Jimmy’ye, “bir adama rütbe nişanı da taksan, kışla çöpçüsü her zaman kışla çöpçüsüdür.”</p>

  <p>“Kışla çöpçüsüymüş!” diye çıkıştı Gardan, kara yüzünde yalandan öfkeyle. “Ozan, bilmeni isterim ki, uzun bir kahramanlar soyundan geliyorum...”</p>

  <p>Birbiriyle didişen iki adamın peşinden salonu terk ederken Jimmy içini çekti. Her şey göz önüne alındığında yaşamı iki hafta önce daha basitti. Daha neşeli bir ifade takınmaya çalıştı, ama en iyi haliyle bir krema fıçısına düşmüş, kremayı mideye mi indirse, yoksa hayatını kurtarmak için yüzse mi, bilemeyen bir kediye benziyordu.</p>

  <p class="ayrac"><img alt="ayrac" src="../Images/ayrac.png" /></p>
</body>
</html>
