<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yürüyen Ölüler</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre23" id="filepos158689"><span class="bold"><span class="calibre6">5. Kısım</span></span></p>

  <p class="calibre24"><span class="calibre6">Batıya doğru yavaş yavaş hareket ettiler. Karanlıkta kırsal bölgelerden geçtiler. Hızları saatte elli kilometre civarındaydı. Yirminci otobandaki dört ara yol da terkedilmiş araçlarla darmadağınık bir haldeydi. Yol, karanlık gökyüzünde çürümüş bir ışık gibiydi ve batıdaki ufkun pembemsi kızıllığına doğru yılan gibi kıvrılarak ilerliyordu. Bu engelli pistte sürekli zikzak çizerek ilerlemek zorunda kalıyorlardı. Yavaşlıkları işkence gibi geliyordu. Fakat işler yolundan çıkmadan evvel yaklaşık sekiz kilometreyi arkalarında bırakmayı başarmışlardı.</span></p>

  <p class="calibre25"><span class="calibre6">Bu sekiz kilometrelik yolun büyük bir kısmında Philip, Bobby’yi ve onu kurtarmak için yapabilecekleri şeyleri düşünüp durdu. Acı ve pişmanlık, kederden daha zehirli ve daha kötü bir şeye bulaşan kanser gibi Philip’in içini yiyip bitiriyordu. Duygularına gem vurmak için yaşlı kamyon şoförünün sözünü düşünmeye başladı:</span> <span class="italic"><span class="calibre6">Yalnızca bakma, gözlerinle tara!</span></span> <span class="calibre6">Epeydir nakliyecilik yapan birinin alışkanlığıyla direksiyonu tutup kendini koltukta ileri doğru itti. Gözlerini iyice açtı ve otobana dikti.</span></p>

  <p class="calibre25"><span class="calibre6">Sekiz kilometrede yalnızca bir avuç ölü ön farlarının kenarlarına değip geçmişti.</span></p>

  <p class="calibre25"><span class="calibre6">Conyers’ten çıktıktan az sonra şarampolde kan sıçratarak, kaçak askerler gibi dolaşan bir çift başıboş ölünün yanından geçtiler. Stonecrest Alışveriş Merkezi’ni geçerken de bir çukurda eğilmiş bir grup koyu suret gördüler. Bunlar muhtemelen karanlıkta hangisinin olduğunu söylemek pek mümkün olmasa da ölen bir hayvan ya da insan ziyafeti çekiyorlardı. En az sekiz kilometredir gördüklerinin hepsi buydu. Philip, aracın hızını saatte elli kilometrede sabit tutuyordu. Biraz daha yavaşlasalar, bir canavara yakalanma; biraz daha hızlansalar sokakları dolduran ve giderek artan terkedilmiş araç ve enkazlara çarpma riskleri vardı.</span></p>

  <p class="calibre25"><span class="calibre6">Radyo bozulmuştu. Diğerleri de sessizce yola devam ediyorlardı. Gözlerini geçip giden manzaraya dikmişlerdi.</span></p>

  <p class="calibre25"><span class="calibre6">Metropolitan Atlanta’nın, tek tük banliyölerle ya da alışveriş merkezleriyle bölünen bir dizi çam ormanından oluşan dış kısımlarını ağır çekimde geçtiler. Morglar kadar karanlık oto bayilerini geçtiler. Sonsuz sayıdaki yeni model arabalar, beyaz ay ışığını yansıtan tabutlar gibiydiler. Restoranları, karavan parklarını, indirim mağazalarını ve karavan bayilerini geçtiler. Hepsi de bir öncekinden daha ıssız ve daha harap vaziyetteydi. Her yerde küçük küçük alevler vardı. Otoparklar çılgın çocukların karanlık oyun sahasına dönmüştü. Kaldırımlardaki dağılmış ve terkedilmiş arabalar, sinirle fırlatılmış oyuncaklar gibiydiler. Her yerde kırılmış camlar parlıyordu.</span></p>

  <p class="calibre25"><span class="calibre6">Bir buçuk haftadan daha kısa sürede bu salgın, şehir dışındaki lüks yerlerin altını üstüne getirmişti. Burada, kırsal bölgedeki korunmuş doğal alanlarda ve orta halli ailelerin yıllardır evle iş yerleri arasındaki zorlu yollardan, bellerini büken ipoteklerden ve aşırı stresli şehir hayatından kaçmak için geldikleri bu yerleşim yerlerinde, salgın birkaç günde toplumsal düzeni yerle bir etmişti. Nedendir bilinmez, Philip en çok yıkılmış kiliselerin görüntüsünden rahatsız olmuştu.</span></p>

  <p class="calibre25"><span class="calibre6">Geçtikleri her mabet giderek kötüleşiyordu: Harmon’ın dışındaki Yeni Doğum Misyoner Vaftiz Merkezi’nden hâlâ son yangından kalma dumanlar çıkıyordu. Yanan haçın külleri, göğe yükseliyordu. Yolun iki buçuk kilometre aşağısındaki Luther Rice Ruhban Okulu’nun ana kapılarında yolcuları uyarmak için aceleyle yazılmış kargacık burgacık yazılar duruyordu. Bunların üzerinde “Son yakındır,” “Kurtuluş burada,” ve “Tüm günahkarlar, ölmeye hazır olun. Hoşça kalın,” gibi şeyler yazıyordu. İnançlı Hıristiyanlar Birliği Katedrali, soyulup soğana çevrilmiş, sonra da üstüne işenmiş gibi görünüyordu. Vahiy indiren Aziz John ve Gül Yortusu Sarayı cesetlerle dolu bir savaş alanına dönmüştü. Ölülerin çoğu hâlâ uyurgezer gibi o belli açlıklarıyla ortalıklarda dolaşıyordu.</span> <span class="italic"><span class="calibre6">Hangi Tanrı böyle bir şeyin olmasına müsaade ederdi? Hazır değinmişken: Hangi Tanrı Bobby Marsh gibi saf, masum ve iyi bir insanın bu şekilde ölmesine müsaade ederdi? Hangi–</span></span></p>

  <p class="calibre25"><span class="calibre6">“Hassiktir!”</span></p>

  <p class="calibre25"><span class="calibre6">Ses arka koltuktan gelmişti ve Philip’i derin düşüncelerinden uyandırmaya yetmişti. “N’oldu?”</span></p>

  <p class="calibre25"><span class="calibre6">“Baksana,” dedi Brian. Sesi, ya hastalığından ya da korkudan ya da her ikisinden birden oldukça kısıktı. Philip, dikiz aynasına baktı ve kardeşinin yüzündeki o korkulu ifadeyi gördü. Brian, batıyı işaret ediyordu.</span></p>

  <p class="calibre25"><span class="calibre6">Philip, içgüdüsel olarak frenleri çekip ön camdan baktı. “Ne var? Ben bir şey görmüyorum.”</span></p>

  <p class="calibre25"><span class="calibre6">“Kahretsin,” dedi ön koltukta oturan Nick. Sağ taraftaki çam ağaçlarının aralığından, ışığın geldiği yere doğru bakıyordu.</span></p>

  <p class="calibre25"><span class="calibre6">Yaklaşık dört yüz elli metre ileride, otoban çamların arasından kuzey batı yönüne dönüyordu. Yaprakların arasından ağaçların arkasındaki alevler görünüyordu.</span></p>

  <p class="calibre25"><span class="calibre6">Otoban yanıyordu.</span></p>

  <p class="calibre25"><span class="calibre6">“Allah kahretsin,” dedi Philip derin bir iç çekerek. Dönüşü alırken aracı iyice yavaşlattı.</span></p>

  <p class="calibre25"><span class="calibre6">Az sonra devrilip ters dönmüş tankeri gördüler. Alaşağı edilmiş bir dinozor gibi alevlerin arasında iki kat olmuştu. Tankerin enkazı batıya giden iki ara yolu da tıkamıştı. Kasası kopmuş, parçalara ayrılmıştı. Üstelik başka üç araçla birbirlerine girmişlerdi. Bunlar da refüjü ve doğuya giden yolları tıkıyordu. Diğer arabaların yanmış kaportaları da yanan bu enkazın arkasında devrilmiş vaziyette duruyordu.</span></p>

  <p class="calibre25"><span class="calibre6">Bu enkazın arkasındaki yollar, bir kısmı yanan, çoğu da zincirleme şekilde birbirine giren arabalarla dolu bir otoparka benziyordu.</span></p>

  <p class="calibre25"><span class="calibre6">Philip arabayı kenara çekti ve azalan alevlerin kırk beş metre kadar ötesinde durdurdu. “Harika,” dedi. Özellikle birine söylememişti bunu. Sadece küfür etmemeye çalışmıştı. Penny yarım metre ötede olduğu için kendini zor tutmuştu.</span></p>

  <p class="calibre25"><span class="calibre6">Bu mesafeden titrek karanlıkta bile birkaç şey netti. Öncelikle şu açıktı: Ya yollarına devam etmek için gidip itfaiye aracı ve de ağır araç çekiciler bulacaklar ya da başka bir yol bulacaklardı. İkinci olarak görünen oydu ki burada ne olduysa çok yakın bir geçmişte olmuştu, belki bu sabah belki de sadece birkaç saat önce. Enkazın etrafındaki kaldırımlar kararmış ve hasar görmüştü. Sanki bir meteor düşüp orada bir delik açmıştı. Otobanı kaplayan ağaçlar bile şok dalgalarından etkilenip yanmışlardı. Arabanın kapalı camlarından bile Philip, yanan benzinin ve eriyen lastiklerin keskin kokusunu alabiliyordu.</span></p>

  <p class="calibre25"><span class="calibre6">“Şimdi n’olacak?” dedi Brian sonunda.</span></p>

  <p class="calibre25"><span class="calibre6">Nick omzunun üstünden bakarak “Geri dönmeliyiz,” dedi.</span></p>

  <p class="calibre25"><span class="calibre6">“Bir saniye. Düşünüyorum,” dedi Philip. Devrilmiş tankerin kasasına bakıyordu. Konserve kutusunun kapağı gibi kopmuştu tankerin üstü. Karanlıkta yanan vücutlar, çamurlu refüj boyunca uzanıyorlardı. Bazıları, uyanan yılanların tembel titreşimleriyle aniden kıpırdıyordu.</span></p>

  <p class="calibre25"><span class="calibre6">“Yapma Philip, burada duramayız,” dedi Nick.</span></p>

  <p class="calibre25"><span class="calibre6">Brian “Belki 278. otobana çıkabiliriz,” dedi.</span></p>

  <p class="calibre25"><span class="calibre6">“YETER ARTIK! KAPAYIN ÇENENİZİ DE DÜŞÜNEYİM!”</span></p>

  <p class="calibre25"><span class="calibre6">Bu ani öfke alevi Philip’in başını şiddetli bir migrenle zonklattı. Philip dişlerini sıktı. Yumruklarını sıkıp bu sesi kendi içinde boğmaya çalıştı:</span> <span class="italic"><span class="calibre6">Yar onu, hadi yap şunu, yırtarak aç, sök kalbini…</span></span></p>

  <p class="calibre25"><span class="calibre6">“Kusura bakma,” dedi Philip ağzını silerek. Omzunun üstünden arka koltuktaki korkmuş küçük kıza bakıyordu. “Çok özür dilerim tatlım. Babanın ağzından kaçtı sadece.”</span></p>

  <p class="calibre25"><span class="calibre6">Küçük kız yere bakıyordu.</span></p>

  <p class="calibre25"><span class="calibre6">“Ne yapmak istiyorsun?” diye sordu Brian. Sesindeki ümitsiz tondan öyle anlaşılıyordu ki Philip şu an cehenneme gitmenin en iyi seçenek olduğunu söylese, o da kardeşini takip edip kendini cehennemin alevlerine atacaktı.</span></p>

  <p class="calibre25"><span class="calibre6">“Son çıkış neredeydi? Bir buçuk, iki kilometre geride falan mı?” diye sordu Philip, omzunun üstünden bakarken. “Belki de oradan…”</span></p>

  <p class="calibre25"><span class="calibre6">Bir ses aniden Philip’in lafını böldü.</span></p>

  <p class="calibre25"><span class="calibre6">Penny çığlık attı.</span></p>

  <p class="calibre25"><span class="calibre6">“SİKTİR!”</span></p>

  <p class="calibre25"><span class="calibre6">Nick, pencereden geriye doğru sıçradı. Yanmış bir ceset karanlıkta ortaya çıkmıştı.</span></p>

  <p class="calibre25"><span class="calibre6">“Yere yat, Nick. Hadi.” Philip’in sesi radyo spikeri gibi sabit ve doğaldı. Çabucak torpido gözüne doğru eğildi, küçük kapağı açtı ve bir şeyler aramaya koyuldu. Pencerenin dışındaki şey cama yaslanıyordu. İnsan olduğu neredeyse anlaşılamaz haldeydi. Etleri kabarıp kül olmuştu. “Brian, Penny’nin gözlerini kapat.”</span></p>

  <p class="calibre25"><span class="calibre6">“HA SİKTİR! HA SİKTİR!” Nick hızla öne doğru eğilip hava saldırısına uğramış gibi başını saklıyordu. “SİKTİR! SİKTİR! SİKTİR!”</span></p>

  <p class="calibre25"><span class="calibre6">Philip, Ruger 22’yi koyduğu torpidoda dolu tabancasını buldu.</span></p>

  <p class="calibre25"><span class="calibre6">Philip ani bir hareketle sağ eliyle tabancayı kaldırırken sol eliyle de pencerenin kolunu indirdi. Yanmış zombi, boğuk bir inlemeyle sıska ve kavrulmuş koluyla açılan pencereye uzandı. Ama o Nick’in gömleğini tutamadan, Philip o şeyin kafasına yakından bir el ateş etti.</span></p>

  <p class="calibre25"><span class="calibre6">Tabancanın sesi arabanın içinde oldukça yüksek bir uğultuya yol açmış, herkesi zıplatmıştı. Yanmış ceset kamçı darbesi aldı, beyin sıvısını ön camın içine döken sol şakağının üstünde on ikiden bir vuruş.</span></p>

  <p class="calibre25"><span class="calibre6">Bu şey ön kapıdan kayıp yere düştü. Gövdesinin kaldırıma çarpma sesini Philip, kulaklarındaki çınlamadan zar zor duydu.</span></p>

  <p class="calibre26"><span class="calibre6">* * *</span></p>

  <p class="calibre27"><span class="calibre6">Ruger gibi yirmi iki kalibre yarı otomatiklerin özel bir sesi vardı. Patlama beşe on metre yeni betondan sert, kirişsiz bir döşemenin yıkılması gibi gelirdi kulağa ve silah, atıcının elinde hep aynı şekilde geriye teperdi.</span></p>

  <p class="calibre25"><span class="calibre6">O gece arabanın içi susturucu etkisi yapmasına rağmen, bu tek patlama bile karanlıkta arazinin her tarafında yankılanmıştı. Ağaçların üstünden geçip ofis bahçelerinde rüzgârla birlikte dalga dalga yayılmıştı.</span></p>

  <p class="calibre25"><span class="calibre6">Bu gürültü derin ormanların sessizliğini delip gölge gibi yaratıkların işitme kanalına girerek onların ölü sinir sistemini harekete geçirebilir ve bir buçuk kilometre öteden duyulabilirdi.</span></p>

  <p class="calibre25"><span class="calibre6">“Herkes iyi mi?” diye sorarken, Philip silahı halıyla kaplı yere yanına koyarak karanlık arabanın içine bakınıyordu. “Kimsenin bir şeyi yok ya?”</span></p>

  <p class="calibre25"><span class="calibre6">Nick yavaşça doğruldu. Korkudan gözleri büyümüş ve kızarmıştı. Camın içinde kalan parçaları topluyordu. Brian, telaş içinde tüm pencereleri gözleriyle tarayıp başka davetsiz misafir var mı diye bakınırken Penny de onun kollarında kıvrılmış, gözlerini kapamış oturuyordu.</span></p>

  <p class="calibre25"><span class="calibre6">Philip, arka pencereyi hızlı hızlı kapatırken bir yandan da gaz pedalını resmen tekmeliyor, arabayı çevirmeye çalışıyordu. Araç keskin bir sesle geriye doğru giderken arabadaki herkesi aniden öne doğru fırlattı, dumanları tüten tankerden otuz, kırk beş, altmış metre kadar uzaklaştılar. Sonra Suburban marka araba kayarak durdu. Onlar da bu şaşkın sessizliğin ortasında bir süre kalakaldılar.</span></p>

  <p class="calibre25"><span class="calibre6">Dışarıda, gölgelerin arasında kıpırdayan hiçbir şey yoktu. Uzunca bir süre hiç kimse hiçbir şey söylemedi. Fakat artık bir şey kesindi: Bu otuz küsur kilometrelik yolculuğun onların düşündüklerinden çok daha zor olacağını artık herkes kestirmişti.</span></p>

  <p class="calibre26"><span class="calibre6">* * *</span></p>

  <p class="calibre27"><span class="calibre6">Boşta çalışan Suburban’ın içinde hareket planlarını tartışarak epey oturmuşlardı. Bu da Philip’i iyice sabırsızlandırmıştı. Bir yerde çok fazla kalmaktan hoşlanmıyordu. Hele bir de motor çalışıyor, benzin ve zaman kaybediyorlarsa… Üstüne üstlük yanan ağaçların arkasında hareket eden gölgeler de varsa bu hiç hoşuna gitmiyordu. Ama grupta da bir fikir birliği sağlanabilecek gibi görünmüyordu. Philip de ipleri eline alıp bu küçük muz cumhuriyetinin iyiliksever diktatörü olmak için elinden geleni yapıyordu.</span></p>

  <p class="calibre25"><span class="calibre6">Başıyla güneydeki karanlığı işaret ederek “Hâlâ şu tarafa doğru gitmemiz gerektiğini düşünüyorum,” dedi Philip.</span></p>

  <p class="calibre25"><span class="calibre6">İlerdeki ara yollar yanan araçlarla doluydu. Ama otobanın kenarındaki çam ağaçlarıyla mucurlu yol arasında ya Suburban’ın genişliğinde ya da ondan birkaç santim daha geniş, dar bir aralık da vardı. Son yağan yağmurlarla, devrilmiş tankerden sızan petrol birleşince toprak resmen bataklığa dönüşmüştü. Ama Suburban, büyük ve ağır bir araçtı. Üstelik tekerleri de genişti. Philip onu çok daha zorlu koşullarda da kullanmıştı.</span></p>

  <p class="calibre25"><span class="calibre6">Nick, camın içindeki gri maddeyi kirli bir havluyla silerken “Orası çok dik, Philly,” dedi.</span></p>

  <p class="calibre25"><span class="calibre6">“Evet, ben de öyle düşünüyorum,” dedi Brian arka koltuktan. Kollarını Penny’ye dolamıştı. Kıpraşan alevlerin ışığında yüzündeki korku dolu ifade görülebiliyordu. “Oyumu, geri dönüp son çıkışa doğru gitmekten yana kullanıyorum.”</span></p>

  <p class="calibre25"><span class="calibre6">“278. otobanda neyle karşılaşacağımızı bilmiyoruz ama. Daha kötüsü de olabilir.”</span></p>

  <p class="calibre25"><span class="calibre6">“Bilemeyiz,” dedi Nick.</span></p>

  <p class="calibre25"><span class="calibre6">“İlerlemeliyiz.”</span></p>

  <p class="calibre25"><span class="calibre6">“Ama ya şehirde her şey daha kötüyse? Biz yaklaştıkça durum daha da kötüleşiyormuş gibi görünüyor.”</span></p>

  <p class="calibre25"><span class="calibre6">“Hâlâ şehirden yirmi beş, otuz kilometre uzaktayız. Atlanta’da ne bok olduğunu bilmiyoruz.”</span></p>

  <p class="calibre25"><span class="calibre6">“Bilemiyorum, Philly.”</span></p>

  <p class="calibre25"><span class="calibre6">“Bakın ne diyeceğim,” dedi Philip. “Ben bir gidip bakayım.”</span></p>

  <p class="calibre25"><span class="calibre6">“Ne demek istiyorsun?”</span></p>

  <p class="calibre25"><span class="calibre6">Philip, tabancaya uzandı. “Etrafa çabucak bir göz atacağım.”</span></p>

  <p class="calibre25"><span class="calibre6">“Dur!” dedi Brian. “Yapma Philip. Birbirimizden ayrılmamalıyız.”</span></p>

  <p class="calibre25"><span class="calibre6">“Sadece yolun nasıl olduğuna bakacağım. Gidip gidemeyeceğimizi anlamak için.”</span></p>

  <p class="calibre25"><span class="calibre6">“Baba…” diyerek bir şeyler söylemeye başladı Penny ama sonra vazgeçti.</span></p>

  <p class="calibre25"><span class="calibre6">“Sorun yok tatlım. Hemen döneceğim.”</span></p>

  <p class="calibre25"><span class="calibre6">Brian pencereden dışarı baktı. İkna olmamıştı. “Birbirimizden ayrılmamamız gerektiğine karar vermiştik. Hem de ne pahasına olursa olsun. Hadi dostum.”</span></p>

  <p class="calibre25"><span class="calibre6">“Sadece iki dakika sürecek.” Philip, tabancayı kemerine sokarak kapıyı açtı.</span></p>

  <p class="calibre25"><span class="calibre6">Serin hava, alevlerin çıtırtısı, ozonun ve yanan lastiklerin kokusu, davetsiz misafirler gibi Suburban’ın içine doldu. “Yerinizden kalkmayın beyler. Hemen döneceğim.”</span></p>

  <p class="calibre25"><span class="calibre6">Philip arabadan çıktı.</span></p>

  <p class="calibre25"><span class="calibre6">Kapı çarpılarak kapandı.</span></p>

  <p class="calibre26"><span class="calibre6">* * *</span></p>

  <p class="calibre27"><span class="calibre6">Brian bir süre göğsünde çarpan kalbinin sesini dinleyerek arabada oturdu. Nick her pencereyi tek tek kontrol ediyor, kıpırdayan gölgelerin olduğu yakın çevreyi gözleriyle tarıyordu. Penny yerinde öylece oturuyordu. Brian küçük kıza baktı. Çocuk, yapraklarını kapatarak büzüşen gece çiçekleri gibi kendi içine gömülmüştü sanki.</span></p>

  <p class="calibre25"><span class="calibre6">“Hemen dönecek ufaklık,” dedi Brian. Ona acıyordu. Bu doğru değildi, bir çocuğun bunları yaşaması… Ama bazen Brian, onun nasıl hissettiğini anlayabiliyordu. “Baban güçlü bir adam. Gelen her canavarı dövebilir. İnan bana.”</span></p>

  <p class="calibre25"><span class="calibre6">Nick, ön koltuktan dönerek “Amcanı dinle, tatlım. O haklı. Baban kendisinin de başkalarının da başının çaresine bakabilir.”</span></p>

  <p class="calibre25"><span class="calibre6">“Babanın bir keresinde kuduz bir köpeği yakaladığını görmüştüm,” dedi Brian. “On dokuz yaşında falandı. Komşu çocuklarını korkutuyordu bu Alman çoban köpeği.”</span></p>

  <p class="calibre25"><span class="calibre6">“Evet, bunu ben de hatırlıyorum,” dedi Nick.</span></p>

  <p class="calibre25"><span class="calibre6">“Baban bu şeyi, kuru nehir yatağında yakalamıştı, ağzı yüzü köpükler içindeydi. Bir çöp bidonunun içine kapatmıştı onu.”</span></p>

  <p class="calibre25"><span class="calibre6">“Evet, bunu çok iyi hatırlıyorum,” dedi Nick. “Onu çıplak elleriyle yakalamış, sanki sinek yakalar gibi çöp bidonuna hapsetmeden önce dere yatağının ortasına kadar fırlatmıştı.”</span></p>

  <p class="calibre25"><span class="calibre6">Brian ellerini uzatarak küçük kızın yüzündeki bir tutam saçı şefkatle yana doğru aldı. “Ona hiçbir şey olmayacak canım… Güven bana. O güçlü bir adam.”</span></p>

  <p class="calibre25"><span class="calibre6">Arabanın dışında yanan enkazlardan bir parça koparak yere düştü. Bu gürültü herkesi yerinden zıplattı. Nick, Brian’a bakarak “Hey, dostum… şu arka tekerleğin yanındaki fermuarlı çantayı uzatır mısın?” dedi.</span></p>

  <p class="calibre25"><span class="calibre6">Brian, Nick’e baktı ve “Ne istiyorsun?” diye sordu.</span></p>

  <p class="calibre25"><span class="calibre6">“Şu kaz tüfeklerinden birini.”</span></p>

  <p class="calibre25"><span class="calibre6">Brian, bir süre ona baktı. Dönerek koltuk başlığının üstünden arkaya doğru uzandı. Soğutucuyla sırt çantası arasında sıkışıp kalmış uzun, kaput bezinden av çantasını tüm gücüyle çekti. Fermuarını açtı ve 55 kalibre Marlin’lerden birini buldu.</span></p>

  <p class="calibre25"><span class="calibre6">Brian, tüfeği arka koltuktan öne Nick’e uzatırken “Kovanları da ister misin?” diye sordu.</span></p>

  <p class="calibre25"><span class="calibre6">“Dolu sanırım,” dedi Nick. Namlunun arkasındaki fişek yatağını açarak kontrol etti.</span></p>

  <p class="calibre25"><span class="calibre6">Brian, Nick’i hiç avlanırken görmese de onun bu alete alışkın olduğunu, belki de daha önce ava gittiğini söyleyebilirdi. Brian içten içe çok istese de hiçbir zaman küçük kardeşi ve onun arkadaşlarına katılıp erkekçe şeyler yapmamıştı. Nick namluyu çat diye kapatırken “Fişek yatağında iki kovan var,” dedi.</span></p>

  <p class="calibre25"><span class="calibre6">“Dikkatli ol,” dedi Brian.</span></p>

  <p class="calibre25"><span class="calibre6">“Bu bebeklerden biriyle yaban domuzu avlardım,” dedi Nick. Tüfek horozunu çekti ve kilitledi.</span></p>

  <p class="calibre25"><span class="calibre6">“Domuz mu?”</span></p>

  <p class="calibre25"><span class="calibre6">“Evet, vahşi yaban domuzları… Chattahoochee bölgesine kadar. Babam ve amcam Verne’le birlikte gece ava çıkardık.”</span></p>

  <p class="calibre25"><span class="calibre6">“Domuzlardan bahsediyordun,” dedi Brian kuşkuyla.</span></p>

  <p class="calibre25"><span class="calibre6">“Evet, esasen öyle. Yaban domuzları büyük domuzlardır. Belki yaşlıdırlar da, emin…”</span></p>

  <p class="calibre25"><span class="calibre6">Nick’in penceresinin dışından metalik bir gürültü daha geldi.</span></p>

  <p class="calibre25"><span class="calibre6">Nick, namluyu hızla sesin geldiği yöne doğrulttu. Parmağı tetikteydi. Stresten dişleri gıcırdıyordu. Pencerenin dışında kıpırdayan hiçbir şey yoktu. Nick’in kasları gevşedi ve arabanın içinde derin bir nefes aldı. Brian konuşmaya başladı, “Kıçımızı kıpırdatıp harekete geçmeliyiz, bu şeyler…”</span></p>

  <p class="calibre25"><span class="calibre6">Bir ses daha.</span></p>

  <p class="calibre25"><span class="calibre6">Bu kez ses, direksiyon tarafından geliyordu. Sürünen ayaklar... Nick, Suburban’ın direksiyon tarafındaki penceresine yaklaşan gölgenin kim olduğunu kestiremeden Marlin’in namlusunu pencereye doğrulttu ve hedef aldı. Arabanın dışından tanıdık bir ses gelene kadar bir düzine mermiyi kutlama yapar gibi bitirmek üzereydi.</span></p>

  <p class="calibre25"><span class="calibre6">“AMAN TANRIM!”</span></p>

  <p class="calibre25"><span class="calibre6">Ateş hattından kaçmadan önce pencerenin dışında Philip bir anlığına görünmüştü.</span></p>

  <p class="calibre25"><span class="calibre6">Nick, hemen hatasını fark ederek “Aman tanrım, özür dilerim, özür dilerim,” dedi.</span></p>

  <p class="calibre25"><span class="calibre6">Pencerenin dışındaki Philip’in sesi şimdi daha alçak ve daha kontrollüydü. Fakat hâlâ öfke doluydu. “Şu Allah’ın cezası şeyi pencereden çekecek misin?”</span></p>

  <p class="calibre25"><span class="calibre6">Nick tabancayı indirdi. “Özür dilerim Philly, benim hatam. Çok özür dilerim.”</span></p>

  <p class="calibre25"><span class="calibre6">Kapı açıldı ve Philip yeniden arabaya bindi. Zor nefes alıyordu; yüzündeki terler parlıyordu. Kapısını kapattı ve derin bir nefes verdi. “Nick…”</span></p>

  <p class="calibre25"><span class="calibre6">“Özür dilerim Philly… Biraz gerginim.”</span></p>

  <p class="calibre25"><span class="calibre6">Philip bir an adama iyi bir azar çekecekmiş gibi göründü, ama sonra öfkesi dindi. “Hepimiz biraz gerginiz… Anlıyorum.”</span></p>

  <p class="calibre25"><span class="calibre6">“Gerçekten çok özür dilerim.”</span></p>

  <p class="calibre25"><span class="calibre6">“Sadece dikkatli ol, yeter.”</span></p>

  <p class="calibre25"><span class="calibre6">“Evet, olacağım.”</span></p>

  <p class="calibre25"><span class="calibre6">Brian araya girdi. “Dışarıda ne buldun?”</span></p>

  <p class="calibre25"><span class="calibre6">Philip el frenine uzandı. “Bu boktan karmaşanın etrafında bir yol daha var.” Dört çeker aracın içinde Philip vites kolunu indirdi.</span></p>

  <p class="calibre25"><span class="calibre6">“Herkes sıkı tutunsun.”</span></p>

  <p class="calibre26"><span class="calibre6">* * *</span></p>

  <p class="calibre27"><span class="calibre6">Direksiyonu çevirdi ve kırık cam parçalarının arasında yavaşça sallana sallana ilerlediler. Kırık parçalar, Suburban’ın koca tekerlekleri altında çatırdıyor, kimse bir şey söylemiyordu. Ama Brian patlak tekerleklerle ne kadar ilerleyebileceklerini düşünüyordu.</span></p>

  <p class="calibre25"><span class="calibre6">Philip arabayı orta refüjden aşağıya, dallı darılarla, yabani otlarla ve kamışlarla kaplı sığ bir su kanalına doğru, yönlendirdi. Arka tekerlekler, tekerlek izleriyle dolu toprağı delip geçiyordu. Diğer tarafa yaklaşırlarken Philip arabaya biraz daha benzin koydu ve Suburban yukarıya doğru yalpalaya yalpalaya hareket ederek doğuya giden yollara doğru ilerledi.</span></p>

  <p class="calibre25"><span class="calibre6">Uzaktaki şarampole yaklaşırlarken Philip ellerini direksiyona yapıştırdı. Çamurlu otların arasından aşağı düşerlerken “Tutunun!” diye bağırdı.</span></p>

  <p class="calibre25"><span class="calibre6">Suburban, batan bir gemi gibi yana düştü. Brian Penny’ye, Nick de orta kolçağa tutundu. Philip direksiyonu çevirerek gaza bastı.</span></p>

  <p class="calibre25"><span class="calibre6">Araç, enkazın ortasındaki dar aralığa doğru balık kuyruğu gibi sallana sallana ilerledi. Ağaçların dalları arabanın yanlarını çiziyordu. Arka tekerlekler sağa sola kayıyor, çamura saplanıyorlardı. Philip resmen direksiyonla savaşıyordu. Diğerleri de Suburban bu aralıktan geçerken nefeslerini tutuyordu.</span></p>

  <p class="calibre25"><span class="calibre6">Araba diğer tarafa geçtiğinde ani bir sevinç çığlığı çınladı içeride. Nick, Philip’in sırtına vurdu. Brian da zafer kazanmışçasına çığlıklar attı. Penny bile daha rahatlamış görünüyordu. Laleye benzeyen dudaklarının kenarında hafif bir gülümseme izi vardı.</span></p>

  <p class="calibre25"><span class="calibre6">Ön camdan önlerindeki karanlıktaki araba mezarlığını görebiliyorlardı. Batıya giden yollarda en az yirmi araba; spor amaçlı taşıtlar ve kamyonetler vardı. Çoğu zincirleme kazada hasar görmüştü. Hepsi terkedilmiş, çoğunun kaportası yanmıştı. Boş araçlar, doksan, yüz metreye yayılmışlardı.</span></p>

  <p class="calibre25"><span class="calibre6">Philip gazı kökledi ve arabayı geri yukarı yola doğru sürdü. Direksiyonu çevirdi. Arabanın arkası sallandı ve yalpaladı. Yolunda gitmeyen bir şeyler vardı. Brian bel kemiğindeki bir uğultu gibi, altlarındaki çekiş gücünün kaybolduğunu hissetti. Aniden motorun hızı arttı.</span></p>

  <p class="calibre25"><span class="calibre6">Sevinçleri havada asılı kaldı.</span></p>

  <p class="calibre25"><span class="calibre6">Araba sıkışmıştı.</span></p>

  <p class="calibre26"><span class="calibre6">* * *</span></p>

  <p class="calibre27"><span class="calibre6">Tüm istek ve öfkesinin gücü ve büzülen kaslarının sıkışmasıyla Allah’ın belası bu şeyi hareket ettirebilecekmiş gibi Philip bir an gazı kökleyerek kıçındaki gamzelerle bu şeyi ilerlemesi için zorladı. Ama Suburban yanlara doğru kaymaya devam etti. Az sonra arabanın dört tekerleği de arkalarındaki mehtaplı gecede iki çamur kuyusundaki çamurları sıçratarak yalnızca dönmeye başladı.</span></p>

  <p class="calibre25"><span class="calibre6">“HAY SİKİYİM!!” Philip direksiyona onu çatlatacak ve koluna da dalga dalga acı yayacak kadar sert bir yumruk attı. Ayağıyla gaz pedalına basıyor, motor resmen çığlık atıyordu.</span></p>

  <p class="calibre25"><span class="calibre6">“Gaza basmayı kes ahbap!” diye bağırdı Nick, gürültüyü bastırmak için. “Bu yalnızca bizi daha da derine saplıyor.”</span></p>

  <p class="calibre25"><span class="calibre6">“HAY SIÇAYIM BÖYLE İŞE!”</span></p>

  <p class="calibre25"><span class="calibre6">Philip, ayağını gazdan çekti.</span></p>

  <p class="calibre25"><span class="calibre6">Motor yavaşladı. Suburban bir yana doğru eğiliyor, tuzlu sularla dolarak batan bir bot gibi dibe giriyordu.</span></p>

  <p class="calibre25"><span class="calibre6">“Arabayı itmeliyiz,” dedi Brian gergin bir sessizliğin ardından.</span></p>

  <p class="calibre25"><span class="calibre6">“Direksiyona geç,” dedi Philip Nick’e. Kapısını açarak dışarı çıktı. “Sana seslendiğimde gaza bas. Hadi Brian.”</span></p>

  <p class="calibre25"><span class="calibre6">Brian arka kapıyı açıp dışarıya çıktı ve arka stop lambaların ışığında kardeşine eşlik etti.</span></p>

  <p class="calibre25"><span class="calibre6">Arka tekerlekler bu vıcık vıcık çamura en az 15 santimetre gömülmüşlerdi. Her iki arka çamurluk da çamurlarla kaplıydı. Ön tekerleklerin durumu da bundan pek farklı değildi. Philip, büyük, boğumlu ellerini bagaj kapağının ahşap kısmına koydu. Brian arabayı çamurdan çıkarmak için daha geniş bir duruşun daha faydalı olacağını düşünerek diğer tarafa geçti.</span></p>

  <p class="calibre25"><span class="calibre6">İkisi de otobanın diğer tarafındaki ağaçların önünde hantal hantal yürüyen karanlık siluetleri fark etmemişti.</span></p>

  <p class="calibre25"><span class="calibre6">“Tamam Nick, şimdi!” diye bağırdı Philip ve tüm gücüyle arabayı itti.</span></p>

  <p class="calibre25"><span class="calibre6">Motor guruldayarak çalıştı.</span></p>

  <p class="calibre25"><span class="calibre6">Blake kardeşler arabayı itip dururken tekerlekler çamur çeşmesi gibi çamurları fışkırtarak dönüyorlardı. Arkalarındaki yavaş hareket eden suretler ayaklarını sürüyerek yaklaşırken her şeyleriyle, tüm güçleriyle ittiler arabayı fakat nafileydi!</span></p>

  <p class="calibre25"><span class="calibre6">“Bir daha!” diye bağırdı Philip. Tüm ağırlığını vererek itiyordu arabayı.</span></p>

  <p class="calibre25"><span class="calibre6">Arka tekerlekler, batağa daha da batarak dönüyorlardı. Brian’ın her tarafına bir tüple çamur püskürtülmüş gibiydi.</span></p>

  <p class="calibre25"><span class="calibre6">Arkasındaki sis yığını ve gölgeler arasında dolaşan davetsizler aradaki mesafeyi kırk beş metreye indirmişlerdi. Kırık camların arasında yaralı bir kertenkelenin yavaş, tembel ve hantal hareketleriyle ilerliyor, camları çıtırdatıyorlardı.</span></p>

  <p class="calibre25"><span class="calibre6">“Arabaya bin Brian.” Philip’in sesi aniden değişmiş, kısılmıştı. “Hemen şimdi.”</span></p>

  <p class="calibre25"><span class="calibre6">“Ne oldu?”</span></p>

  <p class="calibre25"><span class="calibre6">“Dediğimi yap.” Philip arka kapağı açtı. O elini içeri atıp bir şeyler ararken menteşeler gıcırdıyordu. “Soru sorma.”</span></p>

  <p class="calibre25"><span class="calibre6">“Ama ya…” Brian’ın lafı ağzında kaldı. Çünkü gözünün kenarıyla etrafta dolaşan ve birkaç yönden onlara doğru gelen en az bir düzine, belki de daha fazla karanlık silueti görmüştü.</span></p>

  <div class="mbppagebreak" id="calibre_pb_11"></div>
</body>
</html>
