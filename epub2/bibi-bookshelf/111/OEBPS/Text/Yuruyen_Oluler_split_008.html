<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yürüyen Ölüler</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre23" id="filepos48314"><span class="bold"><span class="calibre6">2. Kısım</span></span></p>

  <p class="calibre24"><span class="calibre6">Philip’in uzatmalı molaları için seçtiği bu iki katlı koloni mimarisine sahip ev, Wiltshire Estates olarak bilinen etrafı çevrili yerleşim bölgesinin üç şeritli labirentinde kaybolmuş ara sokaklardan birindeydi. Atlanta’nın yaklaşık otuz kilometre doğusundaki 278. otobanın yanında bulunan yirmi dört milyon metre karelik yaşam alanı, sık ve uzun yapraklı çamlar ve yaşlı, büyük meşelerle bezeli özel bir ormandı. Güney sınırındaysa Fuzzy Zoeller’in tasarladığı geniş, inişli çıkışlı otuz altı delikli golf sahası vardı.</span></p>

  <p class="calibre25"><span class="calibre6">Brian Blake’in o akşam terkedilmiş bir nöbet kulübesinde bulduğu ücretsiz broşürdeki pazarlama yazısı o kadar süslü püslüydü ki bu yer, kulağa sanki Martha Stewart’ın erotik fantezisi gibi geliyordu:</span> <span class="italic"><span class="calibre6">Wiltshire Estates, sizlere dünya standartlarında ödüllü bir yaşam sunuyor. GOLF Magazin burası için “En iyilerinden de iyi” yorumunda bulundu. Ayrıca üç yıldızlı Five Diamond’un ödüllü meşe yetiştirme alanları ve spası da var. 7-24 güvenlik hizmetiyle 475.000 dolardan başlayan fiyatlarla...</span></span></p>

  <p class="calibre25"><span class="calibre6">Blake ekibi Atlanta’daki mülteci kampına doğru giderken o gün, gün batımında şaşalı giriş kapısına rastlamışlardı.– Hepsi birden Philip’in paslı Chevy Suburban marka arabasına doluşmuştu. Ön farların ışığında binanın üzerindeki demir süslemeleri ve kuleye metallerle işlenmiş Wiltshire başlıklı kavisli büyük açıklama yazılarını görmüşler, bunları incelemek için durmuşlardı.</span></p>

  <p class="calibre25"><span class="calibre6">Philip, başta buranın bir mola yeri olabileceğini düşünmüştü. Şehre uzanan yolculuklarının son ayağını tamamlamadan dinlenebilecekleri, belki de erzak bulabilecekleri bir yer olduğunu sanmıştı. Belki de kendileri gibi birileri, yaşayan başka ruhlar veya onlara yardım edecek birkaç merhametli insan bulurlardı. Bu yorgun, aç, sinirli ve sersem beş yolcu, Wiltshire’ın dolambaçlı yollarında ilk turlarını atmışlar, etrafı hızla kuşatan karanlıkta bu yerin pek çok kısmının terk edilmiş olduğunu anlamışlardı.</span></p>

  <p class="calibre25"><span class="calibre6">Pencerelerin hiçbirinden ışık gelmiyordu. Yollarda ve kaldırımlarda çok az araç kalmıştı. Bir köşedeki başıboş yangın hortumu çimenlerin üzerine köpük püskürtüyordu. Başka bir köşedeyse telefon direğine girip ön kısmı parçalanmış, terkedilmiş bir BMW duruyordu. Bükülmüş yolcu kapısı ise açık vaziyetteydi. Belli ki insanlar aceleyle terk etmişti burayı.</span></p>

  <p class="calibre25"><span class="calibre6">Terk etme sebepleri, golf kursunun uzak gölgelerinden, kursun arkasındaki çukurlardan ve hatta etraftaki iyi aydınlatılmış sokaklardan gayet iyi anlaşılıyordu. Zombiler, kendi öz hallerinin hayaletimsi kalıntılarıymış gibi amaçsızca ve ayaklarını sürüyerek etrafta dolaşıyorlardı. Arabanın pencereleri kapalıydı. Yine de geniş ve yeni asfaltlanmış yollardan oluşan labirentte dolaşırken Philip, zombilerin uyuşuk uyuşuk açılan ağızlarından çıkan çatlak iniltileri gayet net duyabiliyordu.</span></p>

  <p class="calibre25"><span class="calibre6">Salgın ya da Tanrı’nın işi, her nasıl başladıysa bu bela, Wiltshire Estates’i fena vurmuş olmalıydı. Yaşayan ölülerin çoğu golf kursunun patikalarında ya da banketlerde geziniyordu. Orada, bu süreci hızlandıran bir şey olmuş olmalıydı. Belki golfçüler çoğunlukla yaşlılardı ve yavaş hareket ediyorlardı. Belki de yaşayan ölüler, onların tadını sevmişti. Kim bilir? Fakat ağaçların, çitlerin üstünden, yüzlerce metre öteden görünen bir şey vardı: pek çok yaşayan ölü, belki yüzlercesi, spor kulübü binasında, çimenli golf yollarında, yaya geçitlerinde ve topu engelleyen tümseklerde bir araya toplanmıştı.</span></p>

  <p class="calibre25"><span class="calibre6">Gecenin karanlığında ağır ağır kovana doluşan arılara benziyorlardı.</span></p>

  <p class="calibre25"><span class="calibre6">Bunu seyretmek oldukça rahatsız ediciydi. Fakat bir şekilde burayı terk etmişler, yakın bölge halkına sonsuz çıkmaz sokaklar ve terkedilmiş dolambaçlı ara yollar bırakmışlardı. Philip ve gözünü dört açmış yolcular burada dolanırken o ödüllü hayatın küçücük bir parçasını daha da çok arzulamışlardı. Yalnızca bir yudum, sadece kendilerini yenilemek ve deşarj olmaya yetecek kadar… Geceyi burada geçirebileceklerini ve sabah yeni bir başlangıç yapabileceklerini düşünmüşlerdi.</span></p>

  <p class="calibre25"><span class="calibre6">Green Briar Lane’in dibindeki bu büyük evi seçmişlerdi. Çünkü burası golf kursuna uzaktı; bu sayede arı sürüsünün saldırılarından kaçabilirlerdi. Malikânenin büyük bir bahçesi vardı; pek çok yeri de görüyordu. Ayrıca yüksek ve sağlam çitlerle çevriliydi. Üstelik boş görünüyordu. Fakat arabayı kilitlemeden, anahtarları üstünde bırakıp park etmişlerdi. Kapılardan birine doğru ilerleyerek teker teker pencereden içeriye süzüldüklerinde ev, üstlerine gelmeye başlamıştı. İlk gıcırdama sesleri ikinci kattan gelmişti. Philip bu sesi duyar duymaz Nick’i geri göndermiş, arabanın arkasındaki baltaları getirmesini istemişti.</span></p>

  <p class="calibre26"><span class="calibre6">* * *</span></p>

  <p class="calibre27"><span class="calibre6">“Yine söylüyorum, hepsini öldürdük,” dedi Philip. Mutfakta, kahvaltı köşesinde oturan kardeşini sakinleştirmeye çalışıyordu. Brian hiçbir şey söylemedi. Kâsesindeki vıcık vıcık kahvaltı gevreklerine bakıyordu. Kenarda da Brian’ın çeyreğini kafaya dikerek bitirdiği bir şişe öksürük şurubu duruyordu.</span></p>

  <p class="calibre25"><span class="calibre6">Penny de yanında oturuyordu. Onun önünde de bir kâse Nesquik vardı. Kâsesinin yanındaysa armut büyüklüğünde pelüş bir penguen duruyordu. Penny kaşığını ara sıra oyuncağın ağzına götürüyor, kahvaltısını onunla paylaşıyormuş gibi yapıyordu.</span></p>

  <p class="calibre25"><span class="calibre6">Tüm dolaplara tek tek bakarken, “Bu evin her santimetrekaresini kontrol ettik,” diyordu Philip. Mutfak, erzaklar ve lüks eşyalarla dolu bir hazineydi: kahveler, elektrikli mikserler, kristal kadehler, şaraplar, ev yapımı makarnalar, kaliteli reçel ve marmelatlar, her tür baharat ve tatlandırıcı, pahalı likörler ve envai çeşit yemek pişirme aleti. Viking marka kocaman fırın pırıl pırıldı. Gardırop tipi devasa buzdolabı, pahalı etler, meyveler, ezmeler, süt ürünleri ve küçük, içinde hâlâ taze yemek artıkları olan beyaz Çin restoranı kutularıyla doluydu. “Bir akrabalarına falan gitmiştir,” diye devam ediyordu Philip. Bir yandan da rafta duran o güzelim İskoç malt viskisine bakıyordu. “Dedesi ve büyükannesinin yanına gitmiş olabilir. Belki de bir arkadaşının evinde kalmıştır, her neyse işte!”</span></p>

  <p class="calibre25"><span class="calibre6">Bobby Marsh “Aman Allah’ım, şuna bakın!” diye haykırdı. Kilerin önünde duruyor ve içerideki şekerlemeleri zevkle inceliyordu. “Charlie’nin Çikolata Fabrikası gibi burası… Kekler, şerbetli tatlılar ve pastalar… Hem hepsi de taze.”</span></p>

  <p class="calibre25"><span class="calibre6">Philip, viski şişesini raftan alırken “Burası güvenli Brian,” dedi.</span></p>

  <p class="calibre25"><span class="calibre6">“Güvenli mi?” Brian Blake gözlerinin masaya dikmişti. Öksürerek oturduğu yerde büzüldü.</span></p>

  <p class="calibre25"><span class="calibre6">“Evet, öyle dedim. Doğruyu söylemek gerekirse–”</span></p>

  <p class="calibre25"><span class="calibre6">“Biri daha gitti!” Mutfağın diğer ucundan bir ses geldi.</span></p>

  <p class="calibre25"><span class="calibre6">Bu Nick’ti. On dakikadır gergin gergin lavabonun solundaki dolabın altına monte edilmiş küçük bir plazmada televizyon kanallarını geziyor ve yerel istasyonlardan gelecek güncel haberleri bekliyordu. Saat on ikiye çeyrek vardı. Atlanta’dan gelen Fox 5 haberleri de kaybolmuştu. Kablolu yayında, doğa programları ve eski filmlerin tekrarını veren ulusal ağlar dışında, kalan tek şey Atlanta’nın güvenilir kanalı CNN’di. Bunların hepsi ise şu anda günlerdir yayınlanan aynı uyarı ekranı ve aynı maddelerle kriz duyuruları veriyordu. Brian’ın Blackberry’si bile son nefesini veriyor gibiydi. Çünkü bu bölgede sinyal çok düzensizdi. Çalıştığında da saçma sapan e- postalar, Facebook etiketlemeleri ve kapalı mesajlar veren anonim iletilerle dolu olarak geliyordu:</span></p>

  <p class="calibre25"><span class="calibre6">…VE KRALLIK KARANLIĞA GÖMÜLÜYOR…</span></p>

  <p class="calibre25"><span class="calibre6">…GÖKTEN KUŞLAR DÜŞTÜ. İŞTE HER ŞEY BÖYLE BAŞLADI…</span></p>

  <p class="calibre25"><span class="calibre6">…HEPSİNİ YAKIN. HEPSİNİ…</span></p>

  <p class="calibre25"><span class="calibre6">…TANRI’YA KARŞI GELEN KÂFİRLER…</span></p>

  <p class="calibre25"><span class="calibre6">…DOĞARSIN VE ÖLÜRSÜN…</span></p>

  <p class="calibre25"><span class="calibre6">…LORDLAR KAMARASI, ŞEYTANLARIN MESKENİ OLMUŞ…</span></p>

  <p class="calibre25"><span class="calibre6">…BUNDAN BENİ SORUMLU TUTMA. BEN ÖZGÜRLÜKÇÜYÜM…</span></p>

  <p class="calibre25"><span class="calibre6">…YE BENİ…</span></p>

  <p class="calibre25"><span class="calibre6">“Kapat şunu, Nick” dedi Philip kasvetli bir ses tonuyla. Kahvaltı köşesindeki sandalyeye elindeki şişeyle külçe gibi oturdu. Kaşlarını çattı ve kemerinin arkasına elini attı. Tabancası arkasına batıyordu. Ruger’i çıkarıp masaya koydu. Viskinin kapağını şak diye açıp bir yudum aldı.</span></p>

  <p class="calibre25"><span class="calibre6">Brian’la Penny silaha bakıyorlardı.</span></p>

  <p class="calibre25"><span class="calibre6">Philip şişenin kapağını kapadı ve viskiyi mutfağın diğer tarafında duran Nick’e attı. Nick de tüm ülkedeki en iyi ikinci beysbolcu, en azından bir zamanlar öyleydi, özgüveniyle şişeyi yakaladı. “Biraz da içki kanallarını ayarla… Televizyona bakıp durmayı kes artık. Uyusan iyi olur.”</span></p>

  <p class="calibre25"><span class="calibre6">Nick bir yudum aldı. Sonra bir yudum daha. Sonra da şişeyi kapatıp Bobby’ye fırlattı.</span></p>

  <p class="calibre25"><span class="calibre6">Bobby az daha düşürüyordu şişeyi. Kilerde oturmuş koca bir paket kakaolu ve kremalı bisküviyi midesine indiriyordu. Ağzı bisküvilerin kahverengi kırıntılarıyla batmıştı. Viskiden aldığı büyük bir yudumla bisküvileri mideye indirdikten sonra teşekkür edercesine geğirdi.</span></p>

  <p class="calibre25"><span class="calibre6">Philip ve bu iki arkadaşı pek çok kez birlikte içmişlerdi. Bu gece ise her zamankinden daha fazla ihtiyaçları vardı buna. Burke County’deki ilk yıllarında birlikte nane likörü ve karpuzlu şarap içmeye başlamışlardı. Arka bahçelerindeki küçük çadırlarda içiyorlardı. Daha sonraları futbol maçlarından ardından bira kokteyli içmeye başlamışlardı. Kimse likörü Philip gibi götüremezdi. Diğer ikisi de meyve kokteyllerinde sıkı rakip sayılırlardı.</span></p>

  <p class="calibre25"><span class="calibre6">Evliliğinin ilk yıllarında Philip belirli aralıklarla bu iki lise arkadaşıyla dışarı çıkıp âlem yapardı. Bunu daha çok gençliğin, yalnızlığın ve sorumsuzluğun nasıl bir şey olduğunu hatırlamak için yapardı. Fakat Sarah’nın ölümünden sonra bu üç adam birbirinden kopmuştu. Çocukla tek başına ilgilenmenin stresi, gündüzleri şapkacıda çalışmak, geceleri de Penny’yi yataklı bölmeye alıp yük kamyonu sürmek onu mahvetmişti. Giderek daha da az birlikte dışarıya çıkmaya başlamışlardı. Philip geçen ay Nick ve Bobby’yle buluşup zamparalık yapmak için Tally Ho’ya ya da Wagon Wheel Inn’e ya da Waynesboro’daki başka bir yere gidebilmişti. Penny’ye Rose anne bakmıştı.</span></p>

  <p class="calibre25"><span class="calibre6">Son yıllarda Philip, Bobby ve Nick’le sırf takılmak için mi takıldığını merak etmeye başladı. Hâlâ yaşadığını kendisine hatırlatabilmeliydi. Belki de geçen pazar, Waynesboro’da işler boka sardığında Philip de bu yüzden Penny’yi alıp daha güvenli bir yere gitmeye karar vermiş, Nick ve Bobby’yle de bu seyahat için bir araya gelmişti. Onlar kendilerini Philip’in geçmişine ait parçalar gibi hissediyorlardı. Bu da bir şekilde işleri kolaylaştırmıştı.</span></p>

  <p class="calibre25"><span class="calibre6">Fakat Brian’ı yanına almayı hiç düşünmemişti. Brian’la karşılaşmak tamamen bir kazaydı. Yola çıktıkları ilk gün, Waynesboro’nun yaklaşık 65 kilometre batısındayken Philip, annesiyle babasının nasıl olduklarını görmek için Deering’e sapmıştı. Yaşlı çift, Fort Gordon askeri üssünün yakınındaki emeklilerle birlikte yaşıyordu. Philip, ailesinin küçük kasaba evine vardığında, tüm Deering halkının korunmak için askeri üsse taşındığını gördü. Bu iyi haberdi. Fakat Brian evdeydi. Bu da kötü haberdi. Brian terkedilmiş evde, bodrumdaki alçak tesisat kanalına sokulmuş saklanıyordu. Taşrada yürüyen ölülerin sayısının artması, onu çok korkutmuştu. Philip, kardeşinin şu anki durumunu neredeyse tamamen unutmuştu: Brian, Gainesville’deki o çılgın Jamaikalı kızla evliliği yürümeyince evine geri dönmüştü. Kız da pılını pırtısını toplayıp Jamaika’ya geri gitmişti. Bu durum Brian’ın her daim hezimetle biten aptalca iş planlarıyla birleşince, son parlak fikri de Athens’de her köşedeki müzik mağazalarından bir tane daha açmaktı, ki planların çoğunu da anne ve babası finanse ederdi, Philip bir süre abisine göz kulak olmak zorunda kalmıştı. Fakat olan olmuştu.</span></p>

  <p class="calibre25"><span class="calibre6">Bobby son bisküviyi de silip süpürürken odanın karşısından “Hey, Philly,” diye seslendi. “Sence şehirdeki bu mülteci kampları hâlâ ayakta mıdır?”</span></p>

  <p class="calibre25"><span class="calibre6">“Kim bilir?” Philip kızına baktı. “Nasılsın, canım?”</span></p>

  <p class="calibre25"><span class="calibre6">Küçük kız omzunu silkerek “İyi,” dedi. Tıpkı rüzgârdan kırılmış rüzgâr çanları gibi sesi çok zor duyuluyordu. Gözlerini pelüş penguene dikmişti.</span></p>

  <p class="calibre25"><span class="calibre6">“Sanırım.”</span></p>

  <p class="calibre25"><span class="calibre6">“Bu evi sevdin mi?”</span></p>

  <p class="calibre25"><span class="calibre6">Penny tekrar omuz silkti. “Bilmiyorum.”</span></p>

  <p class="calibre25"><span class="calibre6">“Bir süre burada kalsak ne dersin?”</span></p>

  <p class="calibre25"><span class="calibre6">İşte bu herkesin dikkatini çekmişti. Brian başını kaldırıp kardeşine baktı. Şimdi tüm gözler Philip’in üzerindeydi. Sonunda Nick açıkça sordu: “Bir süre de ne demek?”</span></p>

  <p class="calibre25"><span class="calibre6">Philip, Bobby’ye dönüp viskiyi işaret ederek “Versene şu şişeyi,” dedi. Philip şişedeki viskiden büyük bir yudum alarak içini yaka yaka içti. Ağzını sildikten sonra “Şu eve baksanıza bir,” dedi.</span></p>

  <p class="calibre25"><span class="calibre6">Brian’ın kafası karışmıştı. “Sadece bu gecelik dememiş miydin?”</span></p>

  <p class="calibre25"><span class="calibre6">Philip, derin bir nefes aldı ve “Evet, ama şimdi bu fikirden vazgeçiyor gibiyim.”</span></p>

  <p class="calibre25"><span class="calibre6">Bobby araya girdi, “Tamam da…”</span></p>

  <p class="calibre25"><span class="calibre6">“Sadece bizim için en iyisinin burada biraz daha kalmak olduğunu söylüyorum.”</span></p>

  <p class="calibre25"><span class="calibre6">“Ama Philly, peki ya…”</span></p>

  <p class="calibre25"><span class="calibre6">“Olduğumuz yerde kalıp neler olacağına bir bakalım, Bobby.”</span></p>

  <p class="calibre25"><span class="calibre6">Nick pür dikkat dinliyordu. “Philip, yapma dostum. Haberlerde hep söylüyorlar ya büyük şehirler en güvenli…”</span></p>

  <p class="calibre25"><span class="calibre6">“Haberler mi? Saçmalama Nick! Haberler de nüfusun geri kalanıyla birlikte kaybolup gidiyor. Şu eve bir baksana! Devletin vereceği küçük bir sığınakta bu kadar erzak, herkes için yatak, haftalarca yetecek yiyecek, yirmi yıllık bir viski bulabileceğini mi sanıyorsun? Peki ya banyo, sıcak su, çamaşır makinesi?”</span></p>

  <p class="calibre25"><span class="calibre6">Bobby bir müddet düşündü ve sonra “Fakat çok yakınız,” dedi.</span></p>

  <p class="calibre25"><span class="calibre6">Philip iç çekerek “Hmm… evet, yakın göreceli bir kavram,” diye yanıt verdi.</span></p>

  <p class="calibre25"><span class="calibre6">“Maksimum 30 kilometre.”</span></p>

  <p class="calibre25"><span class="calibre6">“Tabii 30 bin kilometre de olabilir bu. Şu şeylerle dolu 278. otobandaki enkazları düşününce…”</span></p>

  <p class="calibre25"><span class="calibre6">“Bu bizi durduramayacak,” dedi Bobby. Birden gözleri parladı. Parmaklarını şıklattı. “Arabanın ön tarafına bir şey yaparız. Neydi o ya? Hay sokayım! Şu Yol Savaşçısı’ndaki gibi bir kepçe!”</span></p>

  <p class="calibre25"><span class="calibre6">“Söylediklerine dikkat et Bobby,” dedi Philip, kafasıyla küçük kızı göstererek.</span></p>

  <p class="calibre25"><span class="calibre6">Nick “Hey dostum, tamam burada kalalım ama sen de biliyorsun ki her şey an meselesi. Yani dışarıdaki şu şeylerin–” diyordu ki çocuğa bakıp sustu. Herkes onun neyi kastettiği biliyordu.</span></p>

  <p class="calibre25"><span class="calibre6">Penny, dinlemiyormuş gibi önündeki vıcık vıcık kahvaltı gevreğiyle uğraşıyordu.</span></p>

  <p class="calibre25"><span class="calibre6">“Burası güvenli bir yer, Nicky” diye karşılık verdi Philip. Şişeyi bırakıp kaslı kollarını göğsünde çaprazladı. Philip, dışarıda golf kursunda dolaşan o yığınları düşünüyordu. Sessiz olmaları, geceleri ışığı gizlemeleri, hiçbir sinyal veya koku yaymamaları ve bunların hiçbirini mahvetmemek için gürültü yapmamaları gerekiyordu. “Gücümüzü ve aklımızı kaybetmediğimiz sürece iyiyiz,” diye ekledi.</span></p>

  <p class="calibre25"><span class="calibre6">“Tek bir silahla mı?” diye sordu Nick. “Zaten onu da dikkatlerini üzerimize çekmeden kullanamayız.”</span></p>

  <p class="calibre25"><span class="calibre6">“Diğer evlere de bakıp, silah ararız. Bu zengin piçler geyik avlamaya meraklıdırlar. Belki Ruger için bir susturucu bile bulabiliriz. Aha, biz de yapabiliriz bunu. Aşağıdaki atölyeye baksanıza!”</span></p>

  <p class="calibre25"><span class="calibre6">“Yok artık Philip. Neyiz biz? Şimdi de silah ustası mı olduk? Kendimizi savunmak için elimizdeki tek şey şu an birkaç…”</span></p>

  <p class="calibre25"><span class="calibre6">“Philip haklı!”</span></p>

  <p class="calibre25"><span class="calibre6">Brian’ın sesi herkesi şaşırttı. Boğuk ve vızıltılı bir şekilde çıkmıştı sesi. Yine de kendinden emindi. Kahvaltı gevreğini itti ve kardeşine baktı. “Haklısın.”</span></p>

  <p class="calibre25"><span class="calibre6">Brian’ın genzinden gelen o kararlı sese en çok şaşıran Philip’ti muhtemelen.</span></p>

  <p class="calibre25"><span class="calibre6">Brian ayağa kalkıp masanın yanına gelerek geniş ve iyi döşenmiş oturma odasına açılan kapının önünde durdu. Odanın lambaları kapalıydı; tüm gölgeler çekilmişti. Brian ön duvarı gösterdi. “Öncelikli problemimiz evin ön tarafı. Yan ve arka tarafları şu yüksek çitler gayet iyi koruyor. Ölülerin bu bariyerleri vesaire geçmesi pek mümkün görünmüyor… Bu bloktaki tüm evlerin arka bahçesi çitlerle çevrili.” Bir an Brian öksürecek gibi oldu, fakat öksürüğünü içinde tuttu. Elini ağzına götürdü. Eli titriyordu. Devam etti: “Diğer bahçelerden ve evlerden bir şeyler alabilirsek belki evin önünü bir duvarla sağlamlaştırabiliriz, belki yandaki evlerin önünü de.”</span></p>

  <p class="calibre25"><span class="calibre6">Bobby’yle Nick birbirlerine baktılar. Hiç kimse bir şey demiyordu. Sonunda Philip hafif gülümseyerek “İşi kolejliye bırakın,” dedi.</span></p>

  <p class="calibre25"><span class="calibre6">Blake kardeşler birbirine gülümsemeyeli epey olmuştu. Ama şimdi Philip, her şeyi mahveden kardeşinin işe yaramaya, bir şeyler yapmaya, adam olmaya çalıştığını görüyordu. Brian da Philip’in onaylamasından güç alıyor gibiydi.</span></p>

  <p class="calibre25"><span class="calibre6">Nick ikna olmamıştı. “Peki, ne kadar süreliğine? Burada kendimi kabak gibi ortada hissediyorum.”</span></p>

  <p class="calibre25"><span class="calibre6">“Ne olacağını bilmiyoruz,” dedi Brian. Sesi ham ve biraz da tuhaftı. “Buna neyin sebep olduğunu ve ne kadar süreceğini bilmiyoruz. Bu şeyin ne olduğunu anlayıp bir panzehir veya öyle bir şey yapabilirler… Uçaklardan kimyasal bir şeyler püskürtebilirler. Hastalık Kontrol ve Önleme Merkezi böyle şeyler yapabilir. Asla bilemeyiz. Bence Philip tamamen haklı. Kıçlarımızı bir süre burada dinlendirebiliriz.”</span></p>

  <p class="calibre25"><span class="calibre6">“İşte böyle,” dedi Philip gülümseyerek. Hâlâ kolları bağlıydı. Kardeşine göz kırptı. Brian da gözlerini kapayan kalın bir tutam saçı geriye itip hafifçe başını sallayarak kardeşinin göz kırpmasına karşılık verdi. Hırıltılı ciğerlerine hafif bir nefes aldı. Zafer kazanmış gibi Philip’in yanındaki masada duran İskoç viskisine doğru ilerledi. Brian, yıllardır hissetmediği bir hazla şişeyi kavrayıp dudaklarına götürdü ve güzel bir avı kutlayan Viking’in fiyakasıyla şişeden büyük bir yudum aldı.</span></p>

  <p class="calibre25"><span class="calibre6">Birden geri çekildi. İki büklüm olmuştu. Öksürerek etrafa resmen yaylım ateşi açmıştı. Ağzındaki likörün yarısını mutfağa püskürttü. Öksürdü, öksürdü, öksürdü. Kızgın hırıltılar çıkarırken diğerleri onu sadece seyretti. Küçük Penny şaşırıp kalmıştı. Kocaman gözleriyle bön bön bakıyor, yanağındaki likör damlalarını siliyordu.</span></p>

  <p class="calibre25"><span class="calibre6">Philip, kardeşinin acınası haline bakıp arkadaşlarına döndü. Odanın öbür ucundaki Bobby Marsh gülmemeye çalışıyordu. Nick de birden gelen kahkahasını bastırmaya çabalıyordu. Philip bir şeyler söylemeye çalıştı ama yapamadı. Gülmeye başladı. Gülme, diğerlerine de bulaşmış, hepsi birlikte kahkaha atmaya başlamıştı.</span></p>

  <p class="calibre25"><span class="calibre6">Az sonra herkes, hatta Brian bile isterik bir şekilde gülüyordu. Bu korkunç kâbus başladığından beri neredeyse ilk kez gülüyorlardı. Gülmek çok iyi gelmiş, içlerindeki karanlık ve kırılgan hissiyattan kurtulmuşlardı sanki.</span></p>

  <p class="calibre26"><span class="calibre6">* * *</span></p>

  <p class="calibre27"><span class="calibre6">O gece nöbetleşe uyumaya çalıştılar. Her biri ikinci katta kendi odalarında kaldı. Evin önceki sahiplerinden kalan üstünde yarısı su dolu bir bardak duran yatağın kenarındaki komodin, asla bitirilemeyecek bir sayfası açık John Grisham romanı, üzerinde ponponlar asılı cibinlikli bir genç kız yatağı, bir müzedeki korkunç tarihi eserlerin havasını taşıyordu.</span></p>

  <p class="calibre25"><span class="calibre6">Philip, gecenin büyük bir kısmını oturma odasının dışında oturup aşağı katı izleyerek geçirdi. Silahını yanındaki sehpaya koymuştu. Penny’yi de sandalyesinin yanındaki köşe kanepeye yatırıp üzerini battaniyeyle örtmüştü. Çocuk uyumaya çalışıyordu, fakat bir türlü uyuyamıyordu. Sabaha karşı üçte Philip yine kendini Sarah’nın kazasını düşünürken buldu. Tam bu sırada göz ucuyla Penny’nin rahatsız bir şekilde bir o yana bir bu yana döndüğünü fark etti.</span></p>

  <p class="calibre25"><span class="calibre6">Philip, Penny’nin üzerine eğildi ve koyu saçlarını düzeltirken fısıldadı: “Uyuyamadın mı?”</span></p>

  <p class="calibre25"><span class="calibre6">Küçük kızın üzerindeki örtüler üstünü çenesine kadar kapatıyordu. Philip’e baktı ve başını salladı. Kızın kül gibi solgun yüzü, Philip’in kanepenin yanına koyduğu ısıtıcının turuncu ışığında melek gibi görünüyordu. Uzaktaki rüzgârlar dışarıdan, ısıtıcının o yumuşak ve monoton sesi yüzünden zar zor duyulan ahenksiz ve aralıksız bir inilti korosu sesi getiriyordu. Tıpkı bir dizi dalganın kıyıya vuruşu gibiydi.</span></p>

  <p class="calibre25"><span class="calibre6">Philip kızın yanağını okşarken yumuşak bir ses tonuyla “Babacık burada bebeğim, merak etme,” dedi. “Hep yanında olacağım.”</span></p>

  <p class="calibre25"><span class="calibre6">Küçük kız başını salladı.</span></p>

  <p class="calibre25"><span class="calibre6">Philip ona sıcacık gülümsedi. Eğilerek sol gözünü öptü. “Sana bir şey olmasına izin vermeyeceğim.” Kız tekrar başını salladı. Küçük penguen boynunda rahatça uzanıyordu. Bu pelüş hayvana bakarak kaşlarını çattı. Penguen’i kulağına götürdü ve ona sır veren bu hayvanı dinliyormuş gibi davrandı. Daha sonra babasına baktı.</span></p>

  <p class="calibre25"><span class="calibre6">“Baba?”</span></p>

  <p class="calibre25"><span class="calibre6">“Evet tatlım?”</span></p>

  <p class="calibre25"><span class="calibre6">“Penguen bir şey öğrenmek istiyor.”</span></p>

  <p class="calibre25"><span class="calibre6">“Neymiş o?”</span></p>

  <p class="calibre25"><span class="calibre6">“Penguen o insanların hasta olup olmadığını öğrenmek istiyor.”</span></p>

  <p class="calibre25"><span class="calibre6">Philip derin bir nefes aldı ve “Penguene söyle… Evet, onlar hasta. Hasta olmaktan da öte. Bu yüzden biz onları ıstıraplarından kurtarıyoruz.”</span></p>

  <p class="calibre25"><span class="calibre6">“Baba?”</span></p>

  <p class="calibre25"><span class="calibre6">“Evet?”</span></p>

  <p class="calibre25"><span class="calibre6">“Penguen bizim de hasta olup olmayacağımızı öğrenmek istiyor.”</span></p>

  <p class="calibre25"><span class="calibre6">Philip, kızın yanağını sıktı. “Hayır, küçük hanım. Penguene söyle biz domuz gibi sağlıklı kalacağız.”</span></p>

  <p class="calibre25"><span class="calibre6">Bu cevap kızı tatmin etmiş görünüyordu. En azından başını çevirip biraz daha boşluğa bakmasına yetmişti.</span></p>

  <p class="calibre26"><span class="calibre6">* * *</span></p>

  <p class="calibre27"><span class="calibre6">O sabah saat dörde doğru, evin başka bir köşesindeki bir diğer uykusuz ruh da kendi cevabı olmayan sorularını soruyordu. Dolaşmış battaniyeler içinde yatan Brian Blake’in o cılız bedeninin üzerinde yalnızca bir tişört ve boxer vardı. Yüksek ateşten ince ince ter döküyordu. Gözlerini alçı tavana dikerek dünyanın sonunun bu olup olmayacağını düşünüyordu. Dünyanın sonunun “Gümbürtüyle değil, iniltiyle,”</span><a id="filepos78341"></a><a href="#filepos78723"><span class="calibre6">1</span></a> <span class="calibre6">geldiğini söyleyen Rudyard Kipling miydi? Yok yok… Eliot’tu o; T.S. Eliot. Brian, şiiri Georgia Üniversitesi’ndeki yirminci yüzyıl karşılaştırmalı edebiyat dersinde incelediğini hatırladı, “İçi Kof Adamlar” mıydı şiirin adı? Çok faydasını görmüştü bunun.</span></p>

  <p class="calibre28" id="filepos78723"><a href="#filepos78341"><span class="calibre5"><span class="calibre6">1</span></span></a> <span class="calibre5"><span class="calibre6">Ç.N.: Şiir çevirisi Suphi Aytimur’a aittir.</span></span></p>

  <p class="calibre29"><span class="calibre6">Orada uzanmış, arpacı kumrusu gibi düşünüyordu başarısızlıklarını. Her gece yapardı bunu. Fakat bu gece düşüncelerinin arasına bilinç akışına yerleştirilmiş cinayet filmi sahneleri gibi bu katliam da girmişti. Eski günahlar yeni korkularla karışmış, düşüncelerine yön veriyordu: Eski karısı Jocelyn’le bağlarını koparmamak, avukatlık olmamak ve Montego Körfezi’ne dönmeden önce kendisine onca acı şeyi söylememesi için yapabileceği veya söyleyebileceği bir şey var mıydı? Peki ya bu yaratıkları kafataslarına bir kez vurarak öldürebilir miydin yoksa beyin dokusuna zarar vermen mi gerekirdi? Brian’ın Athens’teki müzik marketini açık tutmak için yapabileceği, isteyebileceği veya ödünç alabileceği bir şey var mıydı? Onun o kahrolası muhteşem fikri, cilalı döner platformlar, ikinci el basgitar bölmeleri ve Snoop Dogg mücevherleriyle süslü parlak mikrofonlarla döşenmiş hip-hop sanatçılarına yönelik müzik mağazalarından yalnızca güneyde vardı. Bahtsız kurbanlar ne kadar sürede bu kadar çoğalıyorlardı? Havadan gelen bir salgın hastalık gibi miydi, yoksa Ebola gibi sudan mı bulaşıyordu? Zihninde dönüp duran bu düşünceler, bir zamanlar burada yaşayan ailenin yedinci üyesinin hâlâ evde bir yerde olduğunu düşünmenin getirdiği o rahatsız edici hisle sonunda geriye dönüp en elzem konuya varmışlardı.</span></p>

  <p class="calibre25"><span class="calibre6">Mademki Brian yanındakileri kesinlikle burada kalmaları gerektiğine ikna etmişti, bu konuda da endişelenmesi gerekirdi. Her gıcırtıyı, evdeki en ufak vızıltıyı, çalışan fırının hafif sesini, her şeyi duyuyordu. Nedenini bilmiyordu, fakat o sarı saçlı çocuğun hâlâ burada, evde olduğundan gayet emindi. Bekliyor ve zaman kolluyordu. Peki ama ne için? Belki de çocuk, ailede dönüşmeyen tek kişiydi. Belki de korkmuş ve saklanıyordu.</span></p>

  <p class="calibre25"><span class="calibre6">O gece yatmadan önce Brian’ın ısrarı üzerine tüm evi son bir kez daha köşe bucak aramışlardı. Philip, eline baltayla el fenerini alarak ona eşlik etmiş, birlikte bodrumun her köşesini, her bölmeyi, her tuvaleti ve eşya dolabını tek tek kontrol etmişlerdi. Kaçak yolcuyu bulmak için kilerdeki et dolabının, hatta çamaşır makinesiyle, kurutma makinesinin içine bile bakmışlardı. Nick’le Bobby ise tavan arasına, sandıkların arkasına, kutuların ve gardıropların içine bakmıştı. Philip tüm yatakların altına ve şifonyerlerin arkasına bakmıştı. Bu arayış esnasında birkaç ilginç keşif de yapmışlardı, fakat elleri boş dönmüşlerdi.</span></p>

  <p class="calibre25"><span class="calibre6">Bodrumda köpek maması kâsesi bulmuşlardı. Fakat ortada köpek falan yoktu. Ayrıca atölyede bir dizi elektrikli alet vardı: elektrikli testereler, matkaplar, frezeler, hatta bir de çivi tabancası. Özellikle çivi tabancası, çekiçten daha az ses çıkaracağı için barikat yaparken çok işlerine yarayacaktı.</span></p>

  <p class="calibre25"><span class="calibre6">Brian bu çivi tabancasından başka nasıl yararlanabileceklerini düşünüyordu ki birden yarı giyinik vücudunu donduran ve tüylerini diken diken eden bir ses duydu.</span></p>

  <p class="calibre25"><span class="calibre6">Ses hemen yukarıdan tavanın öteki tarafından geliyordu. Yani tavan arasından geliyordu.</span></p>

  <div class="mbppagebreak" id="calibre_pb_8"></div>
</body>
</html>
