<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/style.css"/>
  <title></title>
</head>

<body>
  <p class="p9"><span class="t5"><b>9</b></span></p>

  <p class="p10"><span class="t5"><b>Beyaz Eşek</b></span></p>

  <p class="p1"><span class="t6"><b>E</b></span>ski taşlık yerde yılanlar vardı ama otlar o kadar yeşil ve sıktı ki her gün keçileri oraya getirirdi. "Keçiler şişmanlamış görünüyor" derdi Nana. "Nerede otlatıyorsun onları, Sita?" Sita da, "Eski taşlık yerde, ormanda" derdi. Nina, "Çok uzun bir yol" derdi. Hira Amca da, "Orada yılanlara dikkat et" derdi. Ne var ki onlar keçileri düşünüyorlardı, Sita'yı değil; bu yüzden, o da beyaz eşek hakkında onlara bir şey sormadı.</p>

  <p>Eşeği ilk kez, ormanın kıyısında, pipal ağacı altındaki kızıl taşın üzerine çiçekler koyarken görmüştü. O taşı severdi. Tanrıça'ydı o, çok eskiydi, yuvarlaktı, ağaç kökleri arasında rahatça duruyordu. Oradan geçen herkes Tanrıça'ya çiçek bırakır veya üzerine biraz su dökerdi ve her ilkbaharda kırmızı boyası yenilenirdi. Sita, Tanrıça'ya bir ormangülü sunarken keçilerden birinin ormana kaçtığını düşünerek etrafına baktı; ama bir keçi değildi o. Gözüne takılan beyaz bir hayvandı, bir Brahman boğasından daha beyaz bir hayvan. Sita ne olduğunu görmek için onu takip etti. Düz, yuvarlak kuyruksokumunu ve saçaklı bir urgana benzeyen kuyruğu görünce onun bir eşek olduğunu anladı; ama ne kadar da güzel bir eşekti o! Kimindi acaba? Köyde üç eşek vardı ve bunlardan ikisi Çandra Boseye aitti; hepsi de boz, sıska, dertli, çilekeş hayvanlardı. Bu ise uzun, ince, zarif bir eşekti, harika bir eşek. Çandra Boseye ait olamazdı ya da köyde herhangi birisine veya başka bir köyde herhangi birisine. Yuları veya gemi yoktu. Yabaneşeği olmalıydı; ormanda yalnız yaşıyordu herhalde.</p>

  <p>Yeterince emin olduktan sonra, akıllı Kala'ya ıslık çalıp keçileri topladığında ve ormanda beyaz eşeğin gittiği yere gittiğinde, önce bir patika göründü, sonra eski taşların bulunduğu yere geldiler; her biri bir ev kadar büyük taş bloklar yarı toprağa gömülü yarı otlarla ve asmalarla kaplıydı; beyaz eşek de ağaçların altındaki karanlıkta durmuş, ona bakıyordu.</p>

  <p>O anda eşeğin bir tanrı olduğunu düşündü; çünkü alnının ortasında tıpkı Şiva'nınki gibi bir üçüncü göz vardı. Ama eşek dönünce bunun bir göz değil boynuz olduğunu anladı: Bir inek veya keçinin boynuzu gibi kıvrık değil, bir karacanın boynuzu gibi daha düz, sivri, tek bir boynuz, gözlerin arasında, Şivanın gözü gibi. Öyleyse, bir tür tanrı eşek olabilirdi bu. Sita bu ihtimali düşünerek asmalar arasından sarı bir çiçek aldı ve avcunda uzatarak ona sundu.</p>

  <p>Beyaz eşek Sita'ya, keçilere ve çiçeğe bakarak bir süre durdu, sonra büyük taşların arasından yavaşça ona doğru geldi. Keçiler gibi ayrık toynakları vardı ve onlardan daha düzgün yürüyordu. Çiçeği kabul etti. Burnu pembemsi-beyazdı ve Sita'nın avcuna soluduğu kısmı son derece yumuşaktı. Sita hemen başka bir çiçek aldı ve eşek onu da kabul etti. Ama Sita onun yüzünün kısa, beyaz, kıvrak boynuzu ile beyaz, ürkek kulaklarının bulunduğu kısmını okşamak istediğinde, siyah badem gözleriyle onu süzerek oradan uzaklaştı.</p>

  <p>Sita biraz korkmuştu ondan, onun da kendisinden biraz korkmuş olabileceğini düşündü; yarı gömülü kayalardan birinin üzerine oturdu ve aylardır gördükleri en güzel otları yemekle meşgul keçileri seyreder gibi yaptı. O sırada, eşek yeniden yaklaşmış, Sita'nın yanında duruyordu; kıvırcık sakallı çenesini onun kucağına yasladı. Burun deliklerinden çıkan soluk Sita'nın bileğindeki ince cam bilezikleri oynatıyordu. Yavaşça ve dikkatlice beyaz, ürkek kulakların dibini, boynuzun dibindeki ince, sert kılları, ipeksi ağzını okşadı; beyaz eşek de yanında durmuş, uzun uzun, ılık ılık soluyordu.</p>

  <p>O günden sonra her gün, yılanlardan ötürü dikkatle yürüyerek keçileri oraya götürdü. Keçiler şişmanlamaya başlamıştı; arkadaşı eşek ise her gün ormandan çıkıyor, sunduklarını kabul ediyor ve ona eşlik ediyordu.</p>

  <p>"Bir dana ve yüz rupi" dedi Hira Amca. "Onu daha azı için evlendireceğimizi sanıyorsan delirmiş olmalısın!"</p>

  <p>"Moti Lal tembel bir adam" dedi Nana. "Pis ve tembel."</p>

  <p>"Yani kendisi için çalışacak ve temizlik yapacak bir kadın arıyor! Ve onu da sadece bir dana ve yüz rupiye alacak!"</p>

  <p>"Belki evlenince akıllanır" dedi Nana.</p>

  <p>Böylece, Sita'nın, onu akşamları keçileri eve getirirken izleyen, diğer köyden Moti Lal ile evlenmesi için söz kesildi. Sita yolun karşısından kendisini izlediğini görmüştü ama dönüp hiç bakmamıştı ona. Bakmak istememişti.</p>

  <p>"Bugün son gün" dedi beyaz eşeğe, keçiler büyük, oyulmuş, devrik taşlar arasında otluyorken ve orman şakıyan sessizliğiyle hepsini birden çevreliyorken. "Yarın Lima'nın kardeşiyle birlikte gelip ona buranın yolunu göstereceğim. Köyün keçilerini o güdecek artık. Yarından sonra benim düğün günüm."</p>

  <p>Beyaz eşek kıvırcık, ipeksi sakalını Sita'nın eline yaslayarak kımıldamadan durdu.</p>

  <p>"Nana altın bileziğini bana veriyor" dedi eşeğe. "Kırmızı bir sari giyeceğim; ayaklarıma ve ellerime kınalar yakılacak."</p>

  <p>Eşek kımıldamadan durup dinledi.</p>

  <p>"Düğünde tatlı pirinç yenilecek" dedi Sita ve ağlamaya başladı.</p>

  <p>"Hoşça kal beyaz eşek" dedi. Beyaz eşek ona yan yan şöyle bir baktı ve yavaşça, arkasına dönüp bakmadan ondan uzaklaştı, ağaçların altındaki karanlığa doğru yürüdü.</p>
</body>
</html>