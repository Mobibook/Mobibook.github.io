<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/style.css"/>
  <title></title>
</head>

<body>
  <p class="p9"><span class="t5"><b>14</b></span></p>

  <p class="p10"><span class="t5"><b>Arzunun Patikaları</b></span></p>

  <p class="p1"><span class="t6"><b>T</b></span>amara onun dışarıya, kayıt yapmaya gittiğini sanıyordu ama kulübesinde, hasıra uzanmış yatarken buldu onu; bitkin ve üşümüş görünüyordu. "Özür dilerim Ram! Çocukların resimlerini çekmekle meşguldüm."</p>

  <p>"Şu kutu." Kutuyu gösterişi öylesine alışılmadık biçimde sarsaktı ki Tamara ölçülü bir dille sormadan edemedi: "İyi misin?"</p>

  <p>"Daha iyi olabilirdim." Ağzından laf almak tam bir işkenceydi, ama Tamara kararlılığını sürdürdü. Bekledi ve Ram yanıtladı:</p>

  <p>"İshal."</p>

  <p>"Bir şeyler söylemeliydin."</p>

  <p>"Aşağılanma."</p>

  <p>Bob yanılıyordu demek. Mizah duygusu vardı onda.</p>

  <p>"Karaya soracağım" dedi. "Amel için bir şeyleri vardır elbet."</p>

  <p>"Sosisli sandviçle milkşeyk olmasın da" dedi Ramçandra ve o da güldü, lafı tam gediğine oturtmuştu. Ndif'te bulunan tek yiyecek kemiksiz poro eti ile lamaba ağacının tatlı yemişinden ibaretti.</p>

  <p>"Bol bol su iç. Ben de şunu doldurayım. Lomox işe yaramıyor mu?"</p>

  <p>"Üzerinde çalışacağı bir şey kalmadı ki." Başını kaldırıp ona baktı; gözleri iri, siyah ve berraktı. "Keşke buraya bağlanabilseydim" dedi, "Bob gibi."</p>

  <p>Bu lafın üzerine gardı düştü. Terslenmeyi ve araya mesafe konmasını bekliyordu, güven ve açıklık değil. Buna hazırlıksızdı; yeterli bir karşılık veremedi. "O burada mutlu."</p>

  <p>"Ya sen?"</p>

  <p>"Ben nefret ediyorum." Kaba kilden su testisini elinde sallarken daha kesin konuşmaya çalıştı. "Pek öyle denemez aslında. Burası güzel. Ama ben... sabırsızlanıyorum."</p>

  <p>"Çiğneyecek hiçbir şey yok" dedi Ramçandra acı acı.</p>

  <p>Gene güldü ve su testisini doldurmak üzere birkaç metre ötedeki pınara doğru yürüdü. Gün ışığının parıltısı, havadaki ıtırlar, lamaba ağaçlarının muhteşem renkleri, mor gövdeleri, mavi ve yeşil yaprakları, kırmızı ve sarı yemişleri, hepsi harikaydı; küçük pınar temiz, kahverengi kum yatağında masum ve kutsal, akıp gidiyordu. Ama o şükranla, içinde ishale yakalanmış, asık suratlı bir dilbilimcinin yattığı kulübeye dönüp baktı. "Aldırma Ram" dedi, "ben de Kara ve diğerlerine sorup işe yarar bir şeyler bulmaya çalışacağım."</p>

  <p>"Teşekkür ederim" dedi.</p>

  <p>Hoş sözler diye düşündü patikadan inip ırmağın ıtırlı ışık ve gölgeleri arasına dalarken; bu adamın yumuşak, düzgün vurgusuyla kulağa çok hoş gelen sözler. Üç kişiden kurulu ekipleri Ankara'daki üste bir araya geldiğinde dolaysız, güçlü, kesin bir cinsel çekimle kapılmıştı Ramçandra'ya. Ama bastırmıştı bunu, biraz kendisiyle alay edip biraz da utanarak. Çünkü adam soğuktu; mesafeli davranıyor, kendine kimseyi yaklaştırmıyordu. Ve derken Bob çıkmıştı ortaya, iri, güzel, sarışın Bob, ince ve bronz tenli Bob, erkek düşlerinin eşsiz kahramanı, karşı konulmaz. Niye karşı koymalı ki? Onun beklediği basit zevki vermek daha kolay; zevkli, biraz üzücü ama boş ver. Bunalımlarına tepeden bakma. İçine düşersin sonra. Hayatı olduğu gibi yaşa falan filan. O ve Bob, ister istemez bir araya gelecekti. Ama olmadı; çünkü üçü de Yirdo'ya geldi ve Yirdo'nun yerlileriyle tanıştı: Ndiflerle.</p>

  <p>Ndif'in genç kadınları —on iki ila yirmi iki ya da yirmi üç yaşları arasındaki bütün dişileri— sevişmeye hazır, istekli ve yatkındılar. Parlak altınsı ya da kızıl dalgalı saçları, uzun kirpikli yeşil ya da eflatun gözleri, ince bilekleri ve bacakları vardı. Uzun pandsu yapraklarından yapıp üzerilerine iliştirdikleri, en ufak bir harekette aralanıp göğüslerini ve kalçalarını gözler önüne seren hafif giysilere bürünüyorlardı. On dört yaşın altındakiler uzun sıralar halinde, yuvarlak suratlarında sinsice bir ciddiyet, yumuşak, baygın sesleriyle şarkı söyleyerek hipnotik saliya dansını yapıyorlardı. On dört ila on sekiz yaşları arasındakiler iki yana salınıp, el çırpan erkeklerin arasında oradan oraya sekerek kışkırtıcı gövdelerini farklı erotik pozisyonlara sokup kıvırarak gobeya dansı yapıyordu o arada; sırasını bekleyen kızlar ise alçalıp yükselen bir koro halinde tempo tutuyorlardı: "Ah-yeh yeh, ah-yeh yeh..." On sekiz yaşını doldurdular mı ortalık yerde dans etmiyorlardı artık. Tamara kendi başlarına ne yaptıklarını öğrenme işini Bob'a bırakmıştı. O da Yirdo'da geçirdiği kırk bir gün içinde bu işin uzmanı kesildi.</p>

  <p>Artık onu istemediğinin farkında olmasına rağmen, kendisine duyduğu ilginin birdenbire, apansız sona ermesi incitmişti onu. Oysa daha geçen gece Bob'u baştan çıkarmaya uğraşıyordu: rekabete kalkışıp, kısa düz saçları, yalan yanlış süzüp kırptığı bok rengi gözleri, kaslı bilekleri ile dans eden bir kız olmaya çalışarak... Aptalca, kendiyle aptalca dalga geçmesi, kendini küçük düşürmesi, kendini, kendini, kendini... Irmağın kenarındaki yunağa giden orman yolundan inerken bütün bu düşünceleri bir örümcek ağının lifleri gibi süpürüp attı. Ram'ın burnunun kemeri ne kadar güzel. Benden daha kilolu değildir, daha bile zayıftır belki; ince kemikli. 'Teşekkür ederim" demişti. "Bardo, Muna! Bebeğin nasıl? Bardo Vanna! Bardo Kara!" Burnun ne kadar güzel, bir tanem, iki su pınarı arasındaki yükselti gibi ve buradan akan su son derece kara ve soğuk. Teşekkür ederim, teşekkür ederim. "Bugün sıcak, ha?"</p>

  <p>"Bugün sıcak, bugün sıcak." Orta Yaşlı Kadınların hepsi onayladı coşkuyla; sığ suda gülüşerek çamaşırlarını yıkıyorlardı. "Ayaklarını ırmağa sok, serinlersin" dedi Vanna, onu cesaretlendirmek isteyerek. Brella, köyün kendi payına düşen çamaşırlarını kurutmak için bir kayanın üzerine sererken sevgiyle omzuna vurdu, "Bardo!" diye mırıldanarak.</p>

  <p>Orta Yaşlı Kadınlar yirmi üç ila kırk (mı? Hâlâ sağlam veriler yoktu) yaş arasındaydılar ve Tamara'ya göre bazıları Genç Kadınlardan daha güzeldi ve bu, eksik dişlerden, sarkık göğüslerden, buruşuk karınlardan ibaret bir güzellikti. Hafif tebessümleri şendi, sarkık memeleri insan şefkatinin sütünü taşıyordu, gebeliğin buruş buruş yaptığı karınları göbekten kopan kahkahalarla doluydu. Genç Kadınlar kıkırdardı; Orta Yaşlı Kadınlar gülerdi. Gülerlerdi diye düşündü onları seyre koyulan Tamara, özgür bırakılmışçasına gülerlerdi.</p>

  <p>Genç Erkekler poro avlamaya gitmişlerdi (butlu sosislerin peşine düşmüşler diye düşündü ve o da yirmi sekizinde orta yaşlı bir kadın olduğu için güldü); diğer zamanlarda oturup saliya ve gobeya danslarını hevesle seyreder ya da uyurlardı. Orta Yaşlı Adam yoktu. Erkekler kırk yaşına kadar Gençti; avı bırakınca, dansçıları seyretmeyi bırakınca Yaşlı olurlardı. Ve ölürlerdi.</p>

  <p>"Kara" dedi en iyi haber kaynağına, Vanna'nın dediğine uyup ayaklarını serin suya sokmak için sandaletlerini çıkarırken, "arkadaşım Ram'ın karnı ağrıyor."</p>

  <p>"Ah canım, ah zavallı, bardo, bardo" diye mırıldandı yakınındaki kadınlar. Topuz yapılmış saçı azalmış ve aklaşmış, handiyse bir Yaşlı Kadın gibi hoş görünen Kara rahatlıkla soruverdi; "Gullah mı kafa- faka mı?"</p>

  <p>Tamara her iki sözü de hiç duymamıştı şimdiye değin; ama çevirmeye çalışmak faydasızdı. "Kafa-faka" dedi.</p>

  <p>"Puti yemişi lazım" dedi Kara, çamaşırları nemli taşlara sererken. "Burada yediğimiz yiyecekler... Onların çok iyi olduğunu söylüyor, çok fazla iyi."</p>

  <p>"Çok fazla kızarmış poro" dedi Kara başını sallayarak. "Çocuklar çok fazla yiyip de gece boyu çalılara sıçtılar mı onları bir hafta puti yemişi ve haşlanmış guo ile besleriz. Balla yendi mi tadı güzel olur. Çamaşırı bitince Yavana Rama bir çanak guo pişiririm."</p>

  <p>"Kara güzel, soylu bir insan" dedi Tamara. Bu, geleneksel bir deyiş, Ndif'e özgü bir teşekkür etme biçimiydi.</p>

  <p>"Bardo!" dedi Kara sırıtarak. Bu çok daha yaygın ve güç bir deyimdi. Ramçandra uygun bir karşılık bulamamıştı. Bob, Almanların <i>bitte</i>'sine benzer olabileceğini ileri sürmüştü; ama <i>bitte</i>'den çok daha geniş kullanım alanı vardı. Lütfen, rica ederim, özür dilerim, bir dakika, boş ver, merhaba, hoşça kal, evet, hayır ve belki de hepsi bardonun çağrışımı olabiliyordu.</p>

  <p>Kafa-faka'nın çaresi nedir, çocuklar nasıl sütten kesilir, Pis Kulübelerde ne zaman kalınır, en iyi yemek hangi çanakta pişer türünden sorularıyla Tamara, her zaman, bir sohbet başlatmak için beklenilen bahane olurdu. Serin sudaki sıcak kayanın çevresine oturdular ve çamaşırların yıkanmasını ırmağa, kurutulmasını güneşe bırakıp lafa daldılar. Tamara aklının bir köşesiyle, aynı ırmağa iki kez girilemez diyen Herakleitos'a kulak veriyor, başka bir köşesiyle de Ndiflilerin doğum kontrol yöntemi hakkında bilgi toplamaya çalışıyordu. Konu açılınca kadınlar uzun uzun ve çekinmeden konuştular; ne var ki konuşacak pek bir şey yoktu. Hiçbir doğum kontrol aracı veya yöntemi bilmiyorlardı. Doğa, Genç Kadınlar için gerekeni sağlıyordu: Erotik etkinliğe körü körüne duydukları tutkuya karşın yirmi yaşını geçmeden doğurganlaşmıyorlardı. Tamara'nın inanası gelmedi; ama kadınlar çok kesin konuşuyordu: Gençler ile Orta Yaşlılar arasındaki asıl ayırım doğurganlıktı. Bu çizgiyi geçtiler mi bir kez, süreğen gebeliğe karşı tek korunma yolları sevişmekten uzak durmaktı; bununsa sıkıcı olduğunu kabul ediyorlardı. Ne kürtajın ne de çocuk düşürmenin sözü edildi. Tamara sözü bunlara getirdiğinde hepsi birden başını salladı. "Kadınlar bebekleri öldüremezler" dedi Brella dehşet içinde. Kara daha kesin konuştu: "Bunu yaparken yakalanacak oldular mı Erkekler saçlarını yolup onları Pis Kulübelere yollar." "Köyümüzde kimse böyle şey yapmaz" dedi Brella. "Yaparken yakalanan olmadı" dedi Kara.</p>

  <p>Ergen Erkeklerden oluşan (dokuz ila on iki yaş arası) bir grup, balık tutmak ve yüzmek üzere ırmağa geldi. Kuruyan çamaşırların üzerinde koşuşturdular, çamaşırlar darmadağın oldu ve konuşmalar birden kesildi; Erkeklerin kulakları Pis sözlerle kirletilmemeliydi. Kadınlar çamaşırları toplayıp köye döndüler. Tamara gidip, uyuklayan Ramçandra'ya baktı, sonra besto oynayan erkeklerin resimlerini çekmek için çıktı. Orta Yaşlı Kadınların pişirip sunduğu komünal yemekten sonra Kara, Vanna ve yaşlı Binira'yı Ramçandra'nın kulübesine girerken gördü ve peşlerine takıldı.</p>

  <p>Onu uyandırdılar ve ona, tapiyoka çubuklarına benzer pembemsi bir tahıl olan haşlanmış guo yedirdiler; bacaklarını ovaladılar, omuzlarına oturdular, midesine sıcak taşlar koydular, yüzü kuzeye dönük olacak biçimde hasırını düzelttiler, sıcak, siyah ve nane kokulu bir şey içirdiler; Binira onun için bir şarkı söyledi bir süre; sonunda onu yeni bir sıcak taşla baş başa bırakıp gittiler. O da bütün olan biteni etnolojik bir müsamaha ya da el üstünde tutulan yatalak birinin memnuniyeti ile karşıladı. Gittiklerinde rahatlamış görünüyordu; büyük kayanın yanında kıvrılmış, uyukluyordu. Tamara gitmek üzereyken, mesafeli, dingin bir ses tonuyla sordu: "Yaşlı hanımın şarkısını kaydettin mi?"</p>

  <p>"Hayır, özür dilerim."</p>

  <p>"Bardo, bardo" diye fısıldadı. Sonra dirsekleri üzerinde doğruldu. "Şimdi daha iyiyim. Ne yazık ki kaydedemedik şunu. Sözlerin çoğunu kaçırdım."</p>

  <p>"Eski Ndif farklı bir dil mi?"</p>

  <p>"Hayır. Sadece daha kapsamlı. Daha gelişkin."</p>

  <p>"Görünüşe göre Orta Yaşlı Kadınların kelime dağarcığı gençlerden daha geniş."</p>

  <p>"Buvuna'da Genç Kadınların ortalaması 700 sözcüktü; Genç Erkeklerinse 1.100. Çünkü avcılık terimleri de var. Buradaki Orta Yaşlı Kadınların en azından 2.500 sözcük bildiğini tahmin ediyorum. Yaşlı Erkekleri ve Kadınları hesaplayamadım henüz. Tuhaf insanlar bunlar." Ramçandra sırtüstü uzandı ve özenle sıcak taşın yanına yerleşti. Ses tonu da ihtiyatlıydı. Bir anlık sessizlik oldu.</p>

  <p>"Uyumak mı istiyorsun?"</p>

  <p>"Konuşmak istiyorum" dedi.</p>

  <p>Tamara hasır örme döşeğin kenarına oturdu. Açık kapıdan, gün denli parlak gecenin bastırdığı görülüyordu. Yukarıda, Yirdo'nun uydusu olduğu büyük gaz gezegeni Uper, kocaman şeritleri olan bir balon gibi ormanın üzerinden doğuyordu. Gümüşi ışığı, balçık ve ağaç dallarından çatma duvarlardaki her yarıktan geçti ve kapının eşiğindeki zeminin üzerinde ışıldadı. Kulübenin içindeki alacakaranlık, göz kamaştıran ışınlar, parıltılar, çizgilerle dolmuş, bedenleri ve yüzleri, ışıyan karanlık içinde ayrıştırıyordu.</p>

  <p>"Hiçbir şey gerçek değil" dedi Tamara.</p>

  <p>"Değil elbette" diye yanıtladı öteki gölge, keyifle, kestirip atarak.</p>

  <p>"Aktörlere benziyorlar."</p>

  <p>"Hayır."</p>

  <p>"Evet, öyle. Kasıtlı rol yapmayı, aldatmayı kastetmiyorum. Yapay demek istiyorum. Fazla basit. Ebedi bir cennetteki güzel, basit insanlar."</p>

  <p>"Ha" dedi Ramçandra; ayağa kalkarken saçlarında gezegen ışığının şavkı parıldadı.</p>

  <p>"Neden bir Güney-Denizi-Adası dünyası olmasın?" diye kendi kendine sordu Tamara. "Neden böylesine basit, uydurma geliyor? Ben mi çok sofuyum; ilk günahı mı arıyorum ille?"</p>

  <p>"Hayır, hayır, elbette değil, saçma" diye yanıtladı Ramçandra. "Hepsi kuram bunların. Ama bir dinle." Bir an, dinlenecek bir şey söylemeksizin durdu, sonra Ndif dilinde birkaç söz söyledi: "Derra Pansu. Besto Bardo. Bardo-iza vera misa. Ne demek bu?"</p>

  <p>"Şeyyy, 'Geçebilir miyim lütfen'."</p>

  <p>"Kelimesi kelimesine!"</p>

  <p>"Brahman kastının yüce öğretim geleneği" dedi Tamara. "Bilemiyorum, sözcüklerin farklı kullanımları var. 'Affedersiniz, buradan geçmek istiyorum.' "</p>

  <p>"Duymuyor musun?"</p>

  <p>"Neyi?"</p>

  <p>"İnsanlar kendi dillerini duyamıyor. Pekâlâ, iyi dinle lütfen!"</p>

  <p>Heyecanlanınca çok çekici oluyordu. Kibirli havası, sudan çıkmış mandanın üzerinden dökülen kurumuş çamurlar gibi dökülüp gitmişti. "Dünya Hükümeti Okulu'na gitmemiş olan amcamın kuracağı türden bir cümle söyleyeceğim İngilizce olarak. Şimdi. 'Pardon. İzin verir misiniz?' Tekrarla!"</p>

  <p>"Pardon, izin verir misiniz?"</p>

  <p>"Bardo-iza vera misa."</p>

  <p>Soğuk, buzullarla kaplı bir gezegenin ışığını andıran bir ürperti Tamara'nın belkemiğinden yükseldi ve saç dipleri diken diken oldu.</p>

  <p>"Tuhaf" dedi.</p>

  <p>"Salıya: Salınmak, sallanmak. Gobeya: Göbek dansı. Derra: Nehir, dere. Besto: Beysbol. Kani: Oda, kabin. Şuşu: Deniz, su."</p>

  <p>"Ses benzerliği."</p>

  <p>"Gi: Git. Gilu: Gel. Bigilu: Ben gelirim. Sigilu: Sen gelirsin. Gilo: O gelir. Çaru: Vurmak, çarpmak. Çatu: Kurmak, yapmak. Ndifçe bir söz söyle!11</p>

  <p>"Tekka."</p>

  <p>"Balık ağları. Dur. Hayır, bunu çıkaramadım. Başka bir tane lütfen."</p>

  <p>"Piska."</p>

  <p>"Temiz olmayan kulübeler; pis, pislik."</p>

  <p>"Yavanai."</p>

  <p>"Yabancılar, ziyaretçiler... Tekili yavana, yani yabancı."</p>

  <p>"Ram, senin derdin ishal değil, paranoya."</p>

  <p>"Hayır!" Bunu o kadar sert ve yüksek sesle söyledi ki Tamara irkildi. Gırtlağını temizledi. Tamara, onun gözlerini göremiyor fakat kendisine bakmakta olduğunu biliyordu. "Ciddiyim, Tamara" dedi. "Korkuyorum."</p>

  <p>"Neden?" diye sordu alaylı alaylı.</p>

  <p>"Ödüm patlıyor" dedi. "Altıma ediyorum. Sözcükleri ciddiye almalısın. Elimizdeki tek şey onlar."</p>

  <p>"Nedir seni korkutan?"</p>

  <p>"Arz'dan otuz bir ışık yılı uzaktayız. Bu güneş sistemine bizden önce Arz'dan hiç kimse gelmedi. Bu insanlar İngilizce konuşuyorlar."</p>

  <p>"Doğru değil bu!"</p>

  <p>"Genç Ndif dilinin yapısı ve sözcük dağarcığı en az yüzde altmış modern İngilizce'nin yapısına ve sözcük dağarcığına dayanıyor."</p>

  <p>Sesi titriyordu; ya korkudan ya rahatlığından.</p>

  <p>Tamara dizlerini bitiştirip kımıldamadan oturdu ve kuşkuculuğa sarıldı sımsıkı. Aklından Ndifçe bir sözcük geçti, sonra bir başkası, bir başkası daha ve her birinin ardından da İngilizce kökü, gölgesi, görülmek için ışığı bekleyen gölgeler. Ne var ki saçmaydı bu. "Paranoya" sözcüğünü kullanmamalıydı. Gerçekti. Bu adam hastaydı. Haftalar boyunca dokunma-bana kabalığı, sonra ani değişim ve konuşma, heyecan, yakınlık. Manik bir değişim ve paranoyak. Bilinmeyen bir nedenden ötürü İngilizce'ye dayalı kurallarla konuşulan Ndifçe ve birden bunu tek başına keşfeden uzman... Biru, bir. Kiki, iki. Çü, üç...</p>

  <p>"Tüm dişi adlar" dedi Ramçandra dalgın dalgın, " 'a' ile biter. Bu H. Rider Haggard tarafından belirlenmiş evrensel bir sabittir. Erkek adları asla 'a' ile bitmez. Asla."</p>

  <p>Hâlâ, hafif tınılı, bir parça inişli çıkışlı sesi, Tamara'nın kafasını karıştırıyordu. "Dinle, Ram."</p>

  <p>"Evet."</p>

  <p>Dinliyordu, pekâlâ. Tamara kendisine iyice planlanmış ve sevimsiz bir şaka yapıp yapmadığını soramadı ona; buna niyetlenmişti halbuki. Gösterdiği güvene kibarca karşılık vermek gerekiyordu. Sözün devamını nasıl getireceğini bilemedi. Ramçandra hemen araya girdi. "Bunu geçen hafta fark ettim, Tamara. İlk olarak sentaks; o zamanlar farkına varmamıştım. Anlamsız rastlantılar vesaire vesaire. Hayır, dedim. Ama o evet diyordu. Öyle. İngilizce bu."</p>

  <p>"Yaşlıların dili de mi?"</p>

  <p>"Hayır, hayır, o farklı" dedi telaşla, şükranla. "İngilizce değil o, kendi başına bir şey, bebek konuşmasına dayalı olmadığı zamanlar. Ama..."</p>

  <p>"Tamam o halde. Yaşlıların dili eski, özgün dil; Gençler ise Uzay Servisinin adamlarıyla kurdukları, bilmediğimiz, bize söylenmeyen bir bağlantı sonucu etkilenmiş, bozulmuş."</p>

  <p>"Nasıl? Ne zaman? Bizim ilk olduğumuzu söylüyorlar. Neden yalan söylesinler?"</p>

  <p>"Uzay Servisi mi?"</p>

  <p>"Ya da Ndifler. Her iki taraf da bizim ilk olduğumuzu söylüyor!"</p>

  <p>"Pekâlâ, eğer biz ilk gelenlersek, biziz o. Ndifleri biz etkiliyoruz. Bilinçdışımızda onlardan beklediğimiz gibi konuşuyorlar. Telepati. Telepatik onlar."</p>

  <p>"Telepatik" dedi Ramçandra bu fikre hevesle sarılarak ve onu izleyen suskunluk sırasında belli ki bu fikirle boğuşuyor, koşulları buna uydurmaya çalışıyordu. Sonunda umutsuzlukla yanıtladı: "Telepati hakkında biraz olsun bir şeyler bilseydik!"</p>

  <p>Tamara ise soruna başka bir yönden yaklaşmaya çalışıyordu bu sırada ve sordu: "Neden şimdiye kadar bir şey söylemedin bunun hakkında?"</p>

  <p>"Delirmiş olduğumu düşündüm" dedi, dürüstlüğü saklamasına olanak vermediğinden kabaca gelen denetimli ve kesin bir ses tonuyla, "delirmiştim de bir kez. Altı yıl önce, karım öldükten sonra. İki ayrı dönem. Dilbilimciler genellikle istikrarsızdır."</p>

  <p>Kısa bir sessizliğin ardından Tamara neredeyse fısıltıyla karşılık verdi: "Ramçandra güzel, soylu bir insan..." Ndifçe konuşuyordu.</p>

  <p><i>Ah-hey hey, Ah-hey hey!</i> Köyün dışındaki dans alanlarında gobeya dansçılarının şarkısı sürüyordu. Yakınlardaki bir kulübede bir bebek ağlaması duyuldu. Karanlık-ışıltılı hava, gece açan çiçeklerin kokusuyla ağırlaşmıştı.</p>

  <p>"Bak" dedi Tamara. "Telepatik bir insan senin ne düşündüğünü bilmez mi? Ndifler bilmiyor. Bunu yapabilen insanlar biliyordum. Büyükbabam Rus'tu; insanların ne düşündüğünü bilirdi her zaman ve delirtirdi bizi. Telepatiden mi yoksa yaşlı olduğu için mi, yoksa Rus olduğu için mi ya da başka bir şey mi bilmiyorum. Ama her neyse onlar düşünceleri okurlar, sözcükleri değil, öyle değil mi?"</p>

  <p>"Kim bilir? Belki... Bir tiyatro oyunu, bir sinema, cennet adası gibi olduğunu söyledin. Belki de umduğumuzu veya arzuladığımızı hissediyor ve bunu uyarlıyor, sahneliyorlar."</p>

  <p>"Neden?"</p>

  <p>"Uyum gösterme" dedi muzaffer bir edayla. "Onları sevelim ve zarar vermeyelim diye."</p>

  <p>"Ama ben onları sevmiyorum! Çok sıkıcılar! Hiçbir akrabalık sistemi yok; aptalca bir yaş sırasına bağlı olmaları ve iğrenç erkek egemenliği dışında hiçbir toplumsal yapıları yok; gerçek bir vasıfları yok, sanatları yok; sadece uyduruk oymalı kaşıklar... Hawaii tarzı bir turist tuzağı gibi. Düşünceleri yok. Büyüdükten sonra sıkılıyorlar. Dün Kara ne dedi, biliyor musun? 'Hayat çok, çok uzun.' Birisinin gönlündeki arzuları kopya ediyorlarsa bile benimki değil bu!."</p>

  <p>"Benimki de değil" dedi Ramçandra. "Ama ya Bob?"</p>

  <p>Bir gerginlik, sorunun yanıtını yakalar gibi bir hava oldu. Tamara duraksadı. "Bilmiyorum. Başlarda evet. Ama son zamanlarda o da huzursuz. Ne de olsa bir mitos uzmanı o. Ve bunlar da hikâye bile anlatmıyorlar. Bütün konuşmaları dün akşam kimin kiminle yattığı ve kaç tane poro vurdukları hakkında. Bob, hepsinin birer Hemingvvay karakteri gibi konuştuğunu söylüyor."</p>

  <p>"Yaşlılarla konuşmuyor o." Yine o gerginlik... Ardından Tamara, Bob'u savunmak istercesine yanıtladı: "Ben de öyle; ya sen? Onlar hiç katılmıyorlar; karanlıkta kalmış... önemsiz gibiler."</p>

  <p>"Yaşlı Binira'nın söylediği bir şifa şarkısıydı bu."</p>

  <p>"Olabilir."</p>

  <p>"Ben öyle sanıyorum. Bir ayin şarkısı, daha karmaşık bir dilde. Bir yüksek kültür varsa eğer, Yaşlıların kültürü bu. Belki de büyüdükçe telepatik güçlerini yitiriyorlar, böylece kendilerine dönüyor, artık etkilenmiyor, uyum göstermeye zorlanmıyorlar."</p>

  <p>"Kim tarafından, neye uyum göstermeye zorlanıyorlar? Gezegendeki tek akıllı tür onlar."</p>

  <p>"Öteki köyler, öteki kabileler."</p>

  <p>"Ama o zaman birbirlerinin dillerini konuşuyor olurlardı; tüm âdetleri kaynaşırdı."</p>

  <p>"Kesinlikle! Kültürün homojenliğini açıklıyor bu! Babil için bir çözüm!"</p>

  <p>O kadar rahatlamış görünüyor ve bu fikir Tamara'ya da o kadar rahatlatıcı geliyordu ki hipotezi kabul etmek için elinden geleni yaptı. Tek yapabildiği sonunda itiraf etmek oldu: "Bu düşünce huzursuz ediyor beni, her nedense."</p>

  <p>"Yaşlılar hakiki dili, telepatik olmayan dili geliştirmiştir. Asıl onlarla konuşmak gerek. Yarın Yaşlı Erkekler Evine girmek için izin isteyeceğim."</p>

  <p>"Saçlarını biraz daha ağartmalısın."</p>

  <p>"Kolay! Hâlâ siyah mı?"</p>

  <p>"Biraz uyusan iyi olacak."</p>

  <p>Bir an için sustu ama yatmadı. "Tamara" dedi, "benimle alay etmiyorsun, değil mi?"</p>

  <p>"Hayır" dedi homurdanarak; onun böylesine kolay incinebilir olmasına şaşmıştı.</p>

  <p>"Aynen sanrısal bir sistem gibi."</p>

  <p>"Öyleyse bir tür iki kişilik delilik bu. Dil hakkındaki bu şeyler geri kalanları da aydınlatıyor. Gezdiğimiz altı köyde de her şey aynıydı; aynı şeyler eksik, aynı olasılık dişilik ya da aşırı olasılık."</p>

  <p>"Yansıtılmış telepati" dedi, dalgın dalgın. "Onlar etkiliyor bizi. Algılayışımızı bozarak, bizi öznelliğe zorlayarak."</p>

  <p>"Bizi Gerçeklik İlkesi'nden uzaklaştırarak ha?" dedi Tamara, bu kez onu savunurcasına. "Saçmalık." Yaptığı alıntıyı hatırladı ve güldü. "Bir gaga için fazla zekice konuşuyoruz."</p>

  <p>"Akıl hastanesindeyken çok akıllıca konuşurdum" dedi Ram. "Birkaç dilde. Hatta Sanskritçe." Yine de güvenini kazanmış gibiydi. Tamara kalktı. "Yatmaya gidiyorum" dedi. "İyi bir uyku çekeceğim! Yeni bir sıcak taş ister misin?"</p>

  <p>"Hayır, hayır. Baksana, özür dilerim."</p>

  <p>"Bardo, bardo.''</p>

  <p>Lanetlenmişler rahat edemez. Gaz lambasını kısmış, tütmesin diye parmaklarına tükürüp fitili söndürmeye çalışıyordu ki kulübenin kapısında Bob beliriverdi. Uper'in ışığı kalın, gösterişli saçlarını bir hale gibi çevrelemişti; gövdesi kapıyı doldururken geri gelişinin önemi de tüm biyosferi doldurdu. "Biraz önce geldim" dedi duyuru yaparcasına.</p>

  <p>"Nereden?"</p>

  <p>"Gunda'dan. Nehrin karşı yakasındaki köy."</p>

  <p>Tamara parmaklarındaki yanmış poro yağına küfrederken gelip hasır döşeğin kenarına oturdu. Geri dönüşünde bile önemli, dünyayı sarsacak bir haber Bob'un ağzından çıkmak üzereydi. Tamara fırsat bırakmadı. "Ram hasta" dedi.</p>

  <p>"Nesi var?"</p>

  <p>"Delhi midesi diyebilirsin."</p>

  <p>"Burada nasıl hasta olunabilir ki?"</p>

  <p>"Bir tedavi yöntemleri var. Kızgın bir tuğlayla yatıyorsun."</p>

  <p>"Vay canına! İktidarsızlık tedavisine benziyor" dedi Bob ve ikisi birden kahkahayı patlattı. Gülerlerken Tamara, Ram'ın bir an için aynı derece saçma görünen dilbilimsel keşfini anlatmayı düşündü; ama bunu Rama bıraksa daha iyi olacaktı, bu bir şaka olsa bile. Bob yeniden ciddileşmişti ve haberi verdi. "Bir düello yapmam gerekiyor. Teke tek dövüş."</p>

  <p>"Aman Tanrım! Ne zaman? Neden?"</p>

  <p>"Şu kız, Potita, hani kızıl saçlı olan. Gunda'nın Genç Erkeklerinden biri ona göz koymuş. Bana meydan okudu."</p>

  <p>"Bir dışevlilik anlaşması mı? Onun üzerinde hak mı iddia ediyor?"</p>

  <p>"Hayır; hiçbir hısımlık kalıpları olmadığını sen de biliyorsun, boşuna arayıp durma. Kız dövüş için bir bahane yalnızca."</p>

  <p>"Başının derde gireceğini biliyordum" dedi Tamara bilmiş bir tavırla. Böyle bir şey düşünmemişti aslında. "Tüm yerli kızlarla yattıktan sonra kızgın bir vahşinin mızrağının sırtına saplanmasını beklemediğini söyleme. Yerli kızların yarısı olsa hadi neyse; ama hepsi de olmaz ki!"</p>

  <p>"Lanet olsun" dedi Bob cesareti kırılarak. "Biliyorum. Bak, başıma daha önce hiç böyle bir şey gelmemişti. Bizle ilişki kuranlarla yatmak filan. Burada kontrolü tutamıyorum elimde. Ama onlar bunu bekliyorlar. Buvuna'dan dönerken bunu konuştuk, hatırlıyor musun? Ram istemediğini söyledi. Buna bir şey dedikleri yok; onlara göre yaşlı bir adam o, üstelik yabancı görünüyor. Ama ben tıpkı onlar gibiyim ve reddedersem yerel âdetleri çiğnemiş olurum. Görünürdeki tek âdetleri bu. Seçim hakkım yok."</p>

  <p>Tamara bir kahkaha patlattı; derin, karından gelen bir Orta Yaşlı Kadın kahkahası. Bob, biraz ürkek, ona baktı. "Tamam, tamam" dedi ve o da gülmeye başladı. "Lanet olsun! Bu dövüşler gönüllü yapılırmış gibi konuşuyorlardı hep!"</p>

  <p>"Değil miymiş?"</p>

  <p>Bob kafasını salladı. "Ben, Cunda karşısında Hamo köyünü temsil ediyormuşum. Bildikleri tek savaş türü bu. Genç Erkeklerin tümü bezmiş. En az altı aydır ya da daha uzun bir süreden beri Gunda'ya karşı tek bir zafer kazanmamışlar. Dünya Kupası bu. Yarın arınacağım.''</p>

  <p>"Bir tören ha?" dedi Tamara. Bob'un başına geleni gülünç ama bayağı buluyordu. Bir tören, bir ayin, Ndif'in ilkel toplumsal yaşamında anlam ve yapı gösteren bir şey bulma umuduyla atladı hemen.</p>

  <p>"Danslar. Saliya ve gobeya. Gün boyu."</p>

  <p>"Pöh!"</p>

  <p>"Bak, bir konfigürasyoncu olduğun için incelemeye değer modeller aradığını biliyorum. Ama benim daha acil bir sorunum var. Öbür gün adamın biriyle kavga etmem gerekiyor. Bıçak bıçağa. İki köyün tüm ahalisinin gözleri önünde."</p>

  <p>"Bıçak bıçağa mı?"</p>

  <p>"Öyle. Avcılar güreşir. Savanjiler ise bıçakla dövüşürler."</p>

  <p>"Savanji?" Bob çevirdi: "Bir kız için kavga edenler." Tamara dilden dile aktardı: "Savaşçılar..."</p>

  <p>Kısa bir sessizlikten sonra Tamara bir öneride bulundu: "Kızı ona bıraksan olmaz mı?"</p>

  <p>"Hayır. Onur, köyün şerefi falan filan."</p>

  <p>"Ya kız... Birincilik ödülü olmaktan hoşnut mu?"</p>

  <p>Bob başıyla onayladı.</p>

  <p>"Kalıplar yabancı gelmiyor" dedi Tamara. Sonra da birden, "Hiçbir şey, bu insanların hiçbir şeyi yabancı değil. Hiçbir şey!"</p>

  <p>"Ne?"</p>

  <p>"Boş ver. Biraz incelemem gerek. Ram'ın bir fikri var... Dinle Bob. Bence bu işten çekilmelisin; rezil olsan bile. Her zaman bir çare bulabiliriz. O adamı öldürmenden iyidir! Ya da öldürülmenden."</p>

  <p>"Sonunda beni düşündüğün için teşekkürler" dedi Bob nazikçe.</p>

  <p>"Endişelenme. Hile yapacağım."</p>

  <p>"Doping mi?"</p>

  <p>"Karate işimi görür. Aldırmıyorum aslında. Yalnızca salak gibi hissediyorum kendimi. Bir kız için orta yerde bıçak dövüşü. Aptal ergenler gibi."</p>

  <p>"Bir ergenler toplumu bu, Bob."</p>

  <p>"Soyunma odasındaki uzaylılar!" Bob aslan yelesini andıran saçlarını kaşıdı ve kaşınarak ayağa kalktı. Çok güzel bir adamdı; köylülerin şampiyonları olarak onu seçmiş olmaları na şaşmamak gerekiyordu. Fiziksel ihtişamını güçlendiren ve canlandıran, ondan geri kalmayan bir akıl ihtişamı, şiirselliği salt şiirsellik uğruna arayan tutkulu ve eğitimli bir kafa... Bunlar Ndif halkı için pek bir şey ifade etmezdi. Dünyalıların çoğu için de öyle. Ama Tamara, o anda genç adamı olduğu gibi görüyordu, bir kral olarak.</p>

  <p>"Bob" dedi, "hayır de. Yalvar. Bir çaresini buluruz."</p>

  <p>"Dert etme!" dedi ve kendisine gösterdiği ilgiden minnettar olarak ona şefkatle sarıldı. "Zavallı oğlanı kendisine ne çarptığını anlamadan yere sereceğim. Sonra da bir ders vereceğim. Birinci sınıflar için sağlık bilgisi: Cinayet Sağlığınıza Zararlıdır. Akıllarını başlarına getirir bu."</p>

  <p>"Orada olmamı mı istersin, olmamamı mı?"</p>

  <p>"Orada ol" dedi. "Bakarsın onun da siyah kuşağı vardır."</p>

  <p>Tamara ertesi akşamüstü çamaşırhane kumsalında oturmuş, Kara ve Libisa ile menopoz üzerine ilginç bir konuşma yapıyordu ki papağan tüyleri gibi rengârenk ormandan Ramçandra çıkageldi. Tamara, suların kaynadığı kayalıktan onu seyrederken ne kadar farklı olduğunu düşündü, ne kadar yabancı; Bob'un söylediği gibi, bir sinemanın ön sırasında, sahnedeki destansı ormana sırtını dönmüş dikilen birinin gölgesi gibi: Çok ufak, çok kara, çok sert. Kara da gördü onu ve seslendi: "Mide nasıl oldu, Yavana Ram?"</p>

  <p>Bağırması gerekmeyecek kadar yaklaşınca yanıtladı: "Bardo, Kara, daha iyi. Bu sabah guoyu bitirdim."</p>

  <p>"İyi, iyi. Bu akşam bir çanak daha. Çok sıskasın" dedi Kara, belli belirsiz.</p>

  <p>"Belki yeterince guo yerse insan tenine kavuşabilir" dedi Brella onu inceleyerek. Brella'nın tenden söz etmesi ilk kez Ramçandra'nın esmer, karanlık görünüşüne çekmişti Tamaranın dikkatini. Ndifliler ayrıntılara özellikle dikkat etmezlerdi. Brella, şimdi iki yabancıyı kıyaslıyordu: "Sen de Tamara. İnsan tenli yemekleri yeseydin bu kadar çirkin ve esmer olmazdın belki."</p>

  <p>"Bunu hiç düşünmemiştim" dedi Tamara.</p>

  <p>"Tamara, Yaşlı Erkeklerin Evi'ne davet edildik."</p>

  <p>"İkimiz de mi? Ne zaman?"</p>

  <p>"Nasıl ayarladın bunu?" diye sordu Tamara İngilizce olarak, Kara, Libisa ve bir sürü yeni yıkanmış çamaşırla paylaştığı kayadan sarkıttığı ayaklarını bir yandan sulara çarparken.</p>

  <p>"Rica ettim."</p>

  <p>"Ben de geliyorum" dedi Kara, Tamara'nın ardından ayaklarını suya çarparak. "Bardo!"</p>

  <p>"Kadınların bunu yapması uygun mu, Kara?"</p>

  <p>"Elbette. Nasıl olsa Yaşlı Erkeklerin Evi orası, öyle değil mi?" Kara yassı, küçük göğüslerindeki kumları temizledi ve sariye benzer giysisinin ucuyla örttü. "Siz gidin. Ben Binira'yı alıp geleceğim. Arada bir, orada dinlemeye değer şeyler olduğunu söyledi bana. Orada görüşürüz."</p>

  <p>Tamara, ıslak ayakları gümüşi kumla kaplı olarak Ramçandra'nın yanına vardı ve dar patikadan rengârenk ormana daldılar.</p>

  <p>Yanındaki kahverengi omuzların gayet iyi farkındaydı. Ramçandra'nın koyu renk, biçimli ve kırılgan bedeninin, keskin hatlı profilindeki mükemmel burnunun. Bunların farkında olduğunun da farkındaydı; ama şu anda önemli olan bunlar değildi. "Bizim için bir tören mi düzenliyorlar?"</p>

  <p>"Bilmiyorum. Bazı anahtar sözcükleri hâlâ çıkaramadım. Oraya gitmek için rica etmem toplanmak için yeterli bir nedenmiş anlaşılan."</p>

  <p>"Bunu götürmen doğru mu?" Ramçandra'nın elinde bir teyp vardı.</p>

  <p>"Bulutlu-Guguk Kuşu Diyarında her şey olabilir" dedi ve keskin profili bir tebessümle yumuşadı.</p>

  <p>Ndif'in göze çarpmayan, karanlıkta kalmış, nadir Yaşlı Erkeklerinden ikisi onları Eve götürdü; büyükçe, eski püskü bir kulübeydi, içeride altı-yedi kişi oturuyordu. Ortama "bardo" mırıldanışları ve güçlü bir poro yağı kokusu hâkimdi. İki yabancı da düzensiz çembere katılıp tozun üzerine bağdaş kurdu. Ateş yakılmamıştı. Görünürde hiçbir ayin eşyası veya havası yoktu. Derken Kara ile Binira geldi. "Bardo" mırıldanışlarıyla ve Yaşlı Erkeklerle şakalaşarak yerlerini aldılar. Çemberde oturanlardan biri —içerisi yalnızca havalandırma deliğinden gelen ışıkla aydınlanmıştı ve yüzler seçilemiyordu— Kara'ya bir şey sordu. Tamara soruyu anlamadı. Kara yanıtladı: "Bayağı yaşlandım, değil mi?" Herkes güldü. Biri daha geldi: Bro-Kap. Bir zamanların meşhur avcısı olduğu söyleniyordu. Hâlâ iri yapılı bir adamdı; ama kamburlaşmış, buruşmuş ve dişleri döküldüğünden ağzı kaplumbağa ağzına benzemişti. Oturmayıp deliğin altındaki sönük ocağın yanına gitti, ellerini iki yana sarkıttı ve orada dikilip kaldı. Çevresini bir sessizlik sardı.</p>

  <p>Başını yavaşça Ramçandra'ya doğru çevirdi.</p>

  <p>"Dansı öğrenmek için mi geldin?"</p>

  <p>"Eğer izin verilirse" diye net bir yanıt verdi Ramçandra.</p>

  <p>"Yaşlı mısın?"</p>

  <p>"Artık genç değilim."</p>

  <p>Vay canına, diye düşündü Tamara, bir eriştirme töreni. Ram idare edebilecek miydi? Ve sonraki soruyu, beklendiği gibi, o hiçbir şekilde anlamadı. İçinde hiçbir Genç veya Orta Ndifçe sözcük geçmiyordu. Ram ise anlamış gibi görünüyordu ve duraksamadan yanıtladı: "Pek sık değil."</p>

  <p>"Eve en son ne zaman av getirdin?"</p>

  <p>"Hiç hayvan öldürmedim."</p>

  <p>Bunu bir uğultu, kahkahalar ve eleştirel tartışmalar izledi. "Doğuştan elli yaşında olmalı!" dedi Binira bıyık altından gülerek. "Ya da müthiş tembel" dedi genç görünüşlü bir Yaşlı Erkek yalın bir ifadeyle. Gayet samimiydi.</p>

  <p>Ardından Tamara'nın anlayamadığı iki soru ve iki yanıt daha geldi, sonra da Bro-Kap sordu —sertçe diye düşündü Tamara— "Ne avlarsın?"</p>

  <p>"Peremensoe avlarım."</p>

  <p>Bu her ne ise doğruydu. Ardından, işitilir ve hissedilir onaylamalar, sırt sıvazlamalar, rahatlama geldi. Bro-Kap kısaca, bir kez başını eğdi, elinin tersiyle burnunu sildi ve çemberin içine, Ramçandra'nın yanına oturdu. "Ne bilmek istiyorsun" diye sordu hiç de ayinsi olmayan ve önemsemez bir ifadeyle.</p>

  <p>"Ben" dedi Ramçandra, "dünyanın nasıl doğduğunu bilmek istiyorum."</p>

  <p>"Oh ho ho!" Mırıltılar işitildi çemberde. "Yaşına göre .çok yaşlı bu! Yüz yaşında var!"</p>

  <p>"Biz deriz ki" diye yanıtladı Bro-Kap, "dünyayı Man yaptı."</p>

  <p>"Nasıl yaptığını bilmek istiyorum."</p>

  <p>"Kafasının içinde, kulaklarının arasında; başka nasıl olabilir ki? Her şey kafanın içindedir. Ağaç yoktur, taş yoktur, su yoktur, kan yoktur, kemik yoktur; her şey sanisukiarad'dır."</p>

  <p>Tamara, anahtar sözcüğü bilmemenin verdiği umutsuzlukla, bunun anlamım ondan öğrenecekmişçesine Ram'ın yüzüne baktı; o ise gerçekten anlamıştı. Gözleri parlıyordu; gülümsedi ve yüz hatları gevşedi, yumuşadı.</p>

  <p>"Dans eder" dedi, "dans eder."</p>

  <p>"Belki" diye yanıtladı Bro-Kap. "Belki Man kafasının içinde dans eder ve bu da sanisukiarad yaratır."</p>

  <p>Ancak bu tekrardan sonra Tamara "Man" sözcüğünün bir özel ad olduğunu anladı. İngilizce'deki insan sözcüğüyle çakışan bir Ndif adı ya da sözcüğü; ama o, anlamın da çakıştığını düşünmüştü.</p>

  <p>Öyle miydi?</p>

  <p>Bir an için her şey iki kademeye ayrıldı: İç içe geçmiş iki sahne, iki ekran ya da perde; biri sesler, öteki anlamlardan oluşuyor ve hiçbiri gerçek değil. İç içe geçişleri, yer değiştirmeleri, kayışları ve hareketleri; her şeyi karıştırıyor, saklıyor ya da açığa vuruyordu. Bu akış içinde tutunacak bir şey yoktu. Sen nehir olmadıkça bir kez bile nehre giremezsin. Dünya doğmuştu ve hiçbir şey olmuyordu. Yaşlı, içi geçmiş bazı erkek ve kadınlar pis kokulu bir kulübede Tanrı Şiva ile saçma sapan şeyler konuşuyordu. Konuşma, yalnızca konuşma, sözcükler, hiçbir şey ifade etmeyen sözcükler.</p>

  <p>Açılmış perdeler yeniden kapandı.</p>

  <p>Teybin çalışıp çalışmadığını kontrol etti. Daha sonra bunları dinleyip, Rama çevirtip açıklattığı zaman belki bir şeyler anlaşılırdı.</p>

  <p>Sonunda dans ettiler. Bir sürü laftan sonra Binira seslendi: "Müziksiz bu kadar peremenkiarad yeter." Ve Bro-Kap oldukça sert bir sesle, "Pekâlâ. Bardo, haydi!" dedi. Bunun üzerine Binira hafif, dünya dışından geliyormuşçasına çatlak bir sesle şarkı söylemeye başladı ve ardından Yaşlı Erkeklerden biri, sonra bir başkası daha, sonra ötekiler bir bir kalkıp dansa başladı, ağır bir dansa, ayaklar yerden kesilmeden, sırtlar dimdik ve hareketsiz, yoğunluk eller, kollar ve yüzde toplanarak edilen. Karanlıkta kalmış bu yaşlı insanların dansı Tamara'nın gözlerini yaşarttı. Ötekiler de katıldı; şimdi hepsi dans ediyordu. Kara ve kendisi dışında hepsi. Kimi zaman hafifçe ve saygıyla birbirlerine dokunuyor ya da leylekler gibi eğiliyorlardı. Hepsi mi? Evet. Ram onlarla dans ediyordu. Duman deliğinden gelen altınrengi tozlu ışık kollarından akıp geçti. Hafifçe ve yumuşakça çıplak ayağını kaldırıp yere yeniden bastı. Yaşlı bir adam karşısına geçti. "O komeya, O komeya, ama O, O." Gıcırdayan böcek titreşerek şarkı söylüyor ve Karanın elleri, Tamara'nın elleri kahverengi toprak üzerinde tempo tutuyordu. Yaşlı adamın elleri, huşu içindeymişçesine havaya kalkmıştı. Ramçandra, ona uzandı, kolunu uzattı; parmakları gergin ve açılmıştı, sonra gülümseyerek dokundu ve döndü, dansı sürdürdü ve yaşlı adam gülümsedi ve şarkıya başladı: "O komeya, ama, ama, O..."</p>

  <p class="p1"><br/></p>

  <p>"Teypte tam sana göre bir seans var!" dedi Tamara; fakat esas olarak, birlikte patikayı izleyerek düellonun yapılacağı düzlüğe doğru giderlerken Bob'u içinde bulunduğu bedbin havadan çıkarmak için söylemişti bunu. Patika lamaba yemişi çekirdekleriyle doluydu; köyün büyük bir bölümü onlardan önce gelmiş olmalıydı.</p>

  <p>"Yeni aşk şarkıları mı?"</p>

  <p>"Hayır. Aslında evet. Tanrı'ya söylenen aşk şarkıları... Tanrının adı ne biliyor musun?"</p>

  <p>"Evet" dedi Bob kayıtsızca. "Gunda'daki yaşlı adam söylemişti. Bik-Kop-Man."</p>

  <p class="p1"><br/></p>

  <p>Düello tam olmasa da hemen hemen her iki tarafın planlandığı gibi geçti. Bu, saliya ve gobeya dansları dışında Genç Ndiflilerin katıldığı tek grup etkinliği, gerçekten ayinsel ve anlam-odaklı tek eylem olduğu için Tamara büyük bir gayretkeşlikle baştan aşağı her şeyi kaydetti, filme çekti ve notlar aidi: kızıl saçlı Potita'nın yüz ifadesi (işte Güzellik Kraliçesi karşınızda), Gundalı savaşçı Pit-Wat'ın Bob'un bacağına sapladığı bıçak, Bob'un kendi uzun bıçağını fırlatıp atışı (pembe puti otları arasında parıldayan bir yay), Pit-Wat'ı hareketsiz ve boylu boyunca, adeta cansız yere seren karate darbesi.</p>

  <p>Bob cinayetin sağlığa zararları üzerine ders verecek kadar duramadı. Yarası fena halde kanıyordu ve Tamara kamerayı durdurup ilkyardım çantasıyla işe koyuldu. Böylece Hamo köyünün sevinci ve Gundanın huzursuzluğu yalnızca teybe kaydedilmiş oldu; Pit-Wat hem Hamo hem de Gundalıların keyfini kaçırarak ayıldığında teyp kapalıydı. Yiğit savaşçılar ayılmaz, hasar görmeden ama sallanarak ayağa kalkmazlardı. Bu sırada Bob da yüzü bembeyaz olmuş bir halde ama Tamara'ya tutunmak istemeden Hamo yoluna koyulmuştu. "Ram nerede?" diye sordu ilk kez ve Tamara, Rama bir düello olacağını bile haber vermediğini anlattı.</p>

  <p>"Güzel" dedi Bob. "Ne söyleyeceğini biliyorum."</p>

  <p>"Ben bilmiyorum."</p>

  <p>"Yerlilerin yaşamına sorumsuzca müdahale."</p>

  <p>Tamara başını salladı. "Ona söylemedim çünkü bugün hiç görmedim onu ve düşündüm ki..." Aslında düelloyu tümden unutmuştu. Yaşlı Erkeklerin Evi'ndeki o dansla kıyaslandığında çok aptalca geliyordu ona; gerçekdışı, aptalca, sinir bozucu bir şakadan başka bir şey değildi, ta ki o rengi, kanın gün ışığındaki muhteşem ve dehşet verici rengini görene kadar, ama Bob'a söyleyemedi bunu. "Kendi içine çekildi gibi. Bütün gün Yaşlı Erkeklerin Evi'ndeydi. Bu akşam seninle konuşmasını istiyorum. Bacağına bir bakalım hele, ondan sonra. O da Gunda'dakilerin Man hakkında neler söylediğini bilmek isteyecektir, yani Tanrı hakkında. Tümseğe dikkat. Ah Tanrım, işte fanatik taraftarlar geliyor." Genç Kadınlardan oluşan bir topluluk çevrelerini sardı ve Bob'u gönülsüzce puti çiçekleriyle donattı.</p>

  <p>"Potita nerede?" diye mırıldandı Bob, dişlerini yoklayarak.</p>

  <p>"Buralarda değil. Ondan sahiden hoşlanıyor musun Bob?"</p>

  <p>"Hayır. Ama bacağım acıyor. Hayır, sadece eğlenceydi, bir oyun. Sadece onu kimin elde ettiğini merak ettim: Pit-Wat mı yoksa ben mi?"</p>

  <p>Kızı Pit-Wat'ın elde ettiği anlaşıldı; dövüş alanında kalıp sallanarak da olsa Zafer Dansını icra eden oydu ne de olsa. Bob rahatladı; çünkü Pit-Wat, hem kişilik hem de şartlar bakımından, Potita'ya daha uygundu. Zafer Dansına gelince hepsi, hepsi iki dakikalık şişinme ve poz vermeden ibaretti. Şampiyon güreşçilerin bu dans esnasında bir sürü filmlerini çekmişlerdi. "Tek eksiğimiz beni göğsümü yumruklarken gösteren bir filmdi" dedi Bob. "Tanrım! Bacağım kanıyor ve ortada dolaşan, ödül kazanmış besili bir eşek gibi hissediyorum kendimi."</p>

  <p>"İlginç bir imge" dedi Ramçandra. Bob'un kulübesinde bir ateş yakmışlardı. Yağmur yağıyordu —Yirdo'da sadece geceleri yağardı— ve Bob fazla kan kaybetmişti; biraz içtenlik ve avuntu ona iyi gelirdi. Hava pusluydu ama al ışık hoştu. Tamara'ya kışı düşündürdü, kış ortasındaki yağmurları ve ateşleri, Yirdo'nun bilmediği bir mevsimi. Bob döşeğinde uzanmış yatıyor ve diğer ikisi oturmuş, ateşin içine, berrak bir alev ve ananas kokusu çıkararak yanan lamaba kabukları atıyorlardı.</p>

  <p>"Ram, peremensoe ne demek?"</p>

  <p>"Düşünce. Fikirler. Anlayış. Konuşma."</p>

  <p>"Ya peremenkiarad? Doğru söyledim mi?" .</p>

  <p>"Hemen hemen aynı. Ek olarak... yanılsama, aldanma, hile, oyun gibi çağrışımları da var."</p>

  <p>"Yaşlı Ndif dilinde mi?" diye sordu Bob. "Eğer bir sözlük hazırlıyorsan bana da göster, Ram. Gunda'daki yaşlı oğlanların dediklerini anlayamıyorum."</p>

  <p>'Tanrının adından başka" dedi Tamara.</p>

  <p>Ramçandra kaşlarını kaldırdı.</p>

  <p>"Bik-Kop-Man dünyayı kulaklarıyla yarattı" dedi Bob. "Bu Tekvin, I. Bab'ın Ndiflerdeki karşılığı."</p>

  <p>"Kulaklarının arasında" diye düzeltti Ramçandra, soğuk bir ses tonuyla.</p>

  <p>"Arasında veya onlarla; her ne olursa olsun bir Yaratılış mitosu için çok zayıf bir çıkış noktası."</p>

  <p>"Nereden biliyorsun; ya senin kelime dağarcığın yetersizse?"</p>

  <p>Bob'la neden bu tonda konuşuyordu? Tepeden bakarak, küçümseyerek, saldırgan, hatta tiz bir ses tonuyla, tıpkı bir okul müdürününkü gibi. Bob'un verdiği karşılık sağlam, iyi karakterini gösteriyordu. "Haftalar sonra anladım ki eğer mitosları ya da tarihi öğrenmek istiyorsam bu sadece Yaşlıların elinde. Çok önceden seninle birlikte çalışmaya başlamalıydım."</p>

  <p>Ramçandra alevlere baktı ve bir şey demedi.</p>

  <p>"Ram" dedi Tamara, ondan açıkça rahatsız olarak, "geçen akşam konuştuklarımızı Bob da bilse iyi olur. Genç Ndif dilinin türetilmesini."</p>

  <p>Ram sesini çıkarmadan ateşe bakmayı sürdürdü.</p>

  <p>"Sen benden daha iyi açıklayabilirsin."</p>

  <p>Bir an durduktan sonra başını sallamakla yetindi.</p>

  <p>"Hatalı olduğu sonucuna mı vardın?" diye sordu, her zamankinden daha fazla çileden çıkarak ama bir umut ışığı arar gibi. "Hayır" diye yanıtladı. "Belgeler sana verdiğim defterde."</p>

  <p>Defteri kulübeden aldı, yağ lambasını yaktı ve yere, Bob'un döşeğinin yanına oturup defterdekileri yüksek sesle okudu ona. Yarım saat boyunca Ramçandra'nın, Genç Ndif dilinin düpedüz modern standart İngilizce'den türetilmesine dair sistematik ve kesin kanıtlarını okudular. Bob, bütün bunları büyük bir akademik şaka olarak alıp güldü önce, sonra da bu çılgınlığa güldü. Tamara'yı huzursuz ettiği gibi huzursuz etmiş görünmüyordu bu bulgu onu.</p>

  <p>"Bu senin üçkâğıdın olmasa bile, Ram, yine de bir üçkâğıt, müthiş bir şey."</p>

  <p>"Kim yaptı? Nasıl? Neden?" diye sordu Tamara, yeniden umutlanarak. Bir hata anlamı olabilirdi, bir üçkâğıt anlamı olabilirdi.</p>

  <p>"Pekâlâ. Bu dil" dedi defteri onlara doğru tutarak, "otantik değil, düzmece, yapma, uydurma. Tamam mı?"</p>

  <p>O ana kadar tek bir söz söylememiş olan Ramçandra, mesafeli, gönülsüz bir ses tonuyla onayladı: "Uydurma. Amatör işi. İngilizce ile olan çakışmalar safiyane, bilinçsizce, kuşdiline benziyor. Ama yaşlı Ndifçe otantik bir dil."</p>

  <p>"Daha eski bir dil, arkaik bir kalıntı."</p>

  <p>"Hayır." Ramçandra çok sık, açık açık ve rahatça "hayır" diyor diye düşündü Tamara. "Yaşlı Ndifçe canlı. Genç Ndifçe'ye dayanıyor; ondan ya da onun üzerinden türemiş. Bir telefon direğindeki sarmaşık gibi."</p>

  <p>"Kendiliğinden mi?"</p>

  <p>"Her dil kadar kendiliğinden ya da bilinçli olarak. Sözcükler istendiğinde, gerekli olduğunda insanlar yapar onları. Bir kuşun ötüşü gibi bir 'oluş'tur; ama aynı zamanda Mozart'ın besteleri gibi bir 'yapıt'tır."</p>

  <p>"Yani demek istiyorsun ki Yaşlılar düzmece bir dilden adım adım gerçek bir dil oluşturuyorlar..."</p>

  <p>"Gerçek sözcüğünü tanımlayamam, bu nedenle de kullanmak istemiyorum." Ramçandra duruşunu değiştirdi, kollarını yeniden dizleri etrafında kavuşturdu ama gözlerini ateşten ayırmadı. "Demek istiyorsun ki Yaşlı Ndif dünyayı yaratmakla meşgul görünüyor, insanlar esas olarak dil, müzik ve dansla yaparlar bunu."</p>

  <p>Bob bir ona bir Tamara'ya baktı. "Geldiler mi gene?"</p>

  <p>Ramçandra konuşmadı.</p>

  <p>"Şimdiye kadar" dedi Tamara, "birbirlerinden çok ayrı üç alanda yaptığımız araştırmalarda, temel ağız ve şive farklılıkları olmaksızın aynı dille ve aynı ilkel toplumsal ve kültürel kalıplar dizisiyle karşılaştık. Bob ne bir efsane bulabildi ne herhangi bir arketipik anlatım ne de gelişmiş bir simgesellik. Ben de bir sığır sürüsünde veya bir primat topluluğunda bulacağımın ötesinde herhangi bir toplumsal yapı bulamadım. Tüm rolleri cinsiyet ve yaşa göre belirleniyor. Ndifler kültürel olarak alt-insan; tümüyle insan olarak bir varoluşları yok. Yaşlı Ndifliler ise buna yeni başlıyor. Öyle mi Ram?"</p>

  <p>"Bilmiyorum" dedi dilbilimci, kendi içine çekilmişti.</p>

  <p>"Misyoner lafları bunlar!" dedi Bob. "Alt-insan ha? Hadi canım! Durağan, tamam. Belki de çevre koşullarının zorlaması olmadığından. Yiyecek ağaçlardan düşüyor, oyunlar bol ve cinsel sorunları da yok."</p>

  <p>"İnsan-dışı bu" diye söze karıştı Tamara. Bob aldırmadı.</p>

  <p>"Hiçbir itki yok. Tamam. Ama Yaşlılar eğlenceden ve oyunlardan bıkıyor artık. Sıkılıyorlar. İşte itki bu. Oturup sözcüklerle ve düşüncelerle oynamaya başlıyorlar. Ellerindeki tüm mitopoetika ve ayin malzemesi onların ürünü. Pek alışılmadık bir durum değil bu: Gençler cinsellikle ve fiziki güç gerektiren yarışmalarıyla uğraşıyor, yaşlılarsa kültürün aktarımı ile. Tek tuhaf nokta İngilizce-Ndifçe meselesi. Bunun açıklanması gerek. Telepatiyi kaale almıyorum, okült bir kuram üzerine bilimsel bir açıklama kuramazsınız. Tek akla yakın açıklama şu ki bu insanlar —tüm toplum— sonradan yerleşmiş. Yakın zamanlarda olmalı."</p>

  <p>"Doğru" dedi Ramçandra.</p>

  <p>"Ama dinle" dedi Tamara öfkeyle, "çeyrek milyon insan nasıl 'yerleştirilebilir'? Ya otuz yaşın üzerindekiler? FTL uzay uçuşları başlayalı ancak otuz yıl oldu. Bu sisteme yapılan ilk keşif uçuşu insansızdı ve sadece sekiz yıl önceydi! Senin akla yakın açıklaman tam anlamıyla bir saçmalık!"</p>

  <p>"Doğru" dedi Ramçandra tekrar, berrak, karanlık, hüzünlü gözlerini titreşen ateşten ayırmadan.</p>

  <p>"Anlaşılan bu gezegene Dünya Hükümetinin bilgisi dışında insanlı bir gezi, bir kolonileştirme gezisi yapılmış. Bir şeye tosladık ve bu beni korkutmaya başladı. So-Hem hizbi."</p>

  <p>Bro-Kap ile iki Yaşlı Erkek ve yarı çıplak, saçları çiçeklerle süslü on altı yaşında iki güzel gobeya dansçısının içeri dalıvermesiyle birlikte (Ndifler asla kapıyı vurmazlardı) Bob'un sözleri yarıda kesildi. Bob'un döşeğinin kenarına çömeldiler ve yumuşak bir sesle ağıt gibi bir şey söylediler. Bro-Kap, artık hayli kalabalıklaşmış olan kulübede elinden geldiğince vakur bir edayla dikildi ve Bob'u süzdü. Belli ki kızların susmasını bekliyordu; oysa içlerinden birisi neşeyle gevezelik ediyor, diğerleri ise uzun tırnaklarıyla Bob'un göğüslerinin etrafına çemberler çiziyorlardı. "Yavana Bob!" dedi Bro-Kap en sonunda. "Sen Bik-Kop-Man mısın?"</p>

  <p>"Ben ne miyim? Bardo. Wana! Hayır. Bardo, Bro-Kap, anlamıyorum."</p>

  <p>"Bazen Man gelir" dedi Yaşlı Ndifli. "Hamo'ya geldi, Fanve'ye geldi. Gunda'ya ve Akko'ya hiç gelmedi. Güçlü ve uzundur; altın saçlı, altın tenli, büyük bir avcı, büyük bir savaşçı, büyük bir âşıktır. Çok uzaklardan gelir ve gene gider. Senin O olduğunu düşündük. Sen O musun?"</p>

  <p>"Hayır, değilim" dedi Bob kesin olarak.</p>

  <p>Bro-Kap çökük göğsünü şişiren bir soluk aldı. "O zaman öleceksin" dedi.</p>

  <p>"Ölecek miyim?" Bob anlamadan tekrarladı.</p>

  <p>"Nasıl ölecek? Neden?" diye sordu Tamara. Tıklım tıklım kulübede ayağa kalkınca Bro-Kap ile yüz yüze geldi. "Ne demek istiyorsun, Bro-Kap?"</p>

  <p>"Gunda savaşçıları zehirli bıçak kullanırlar" dedi yaşlı adam.</p>

  <p>"Hamo'dan kimlerin Bik-Kop-Man olduğunu anlamak için. Zehir Bik-Kop-Man'ı öldürmez."</p>

  <p>"Ne zehri?"</p>

  <p>"Bu onların sırrıdır" dedi Bro-Kap. "Gunda kötü insanlarla doludur. Biz, Hamolular zehir kullanmayız."</p>

  <p>"Tanrı aşkına" dedi Bob İngilizce olarak, sonra Ndifçe devam etti: "Neden bana söylemediniz?"</p>

  <p>"Genç Erkekler bildiğini sanıyorlarmış. Senin Man olduğunu sanmışlar. Sonra, sen Pit-Wat'ın seni yaralamasına izin verince, bıçağını fırlatıp atınca, sen öldürdükten sonra o yeniden canlanınca emin olamamışlar. Yaşlı Erkeklerin Evine gelip sordular. Çünkü bizde, Yaşlı Erkekler Evi'nde Man hakkında birçok peremensoe var." Yaşlı adamın sesinde gurur belli oluyordu. "Ben de sana geldim. Bardo, Yavana Bob." Bro-Kap dönüp kendine yol açarak çıktı; diğer iki yaşlı adam onu izledi.</p>

  <p>"Çekilin" dedi Bob gülümseyen, etrafında koşuşturan kızlara. "Haydi, gidin." İsteksizce, boyun eğerek, güzel yüzlerinde dertli bir ifadeyle çıktılar.</p>

  <p>"Ben Gunda'ya gidiyorum" dedi Ramçandra, "bir panzehir var mı bakacağım." Ve koşarak uzaklaştı.</p>

  <p>Bob'un yüzü ölü gibi bembeyazdı.</p>

  <p>"Kahrolası bir üçkâğıt daha" dedi gülümseyerek.</p>

  <p>"Çok kan kaybettin, Bob. Zehir kanla birlikte akıp gitmiş olabilir, vardıysa eğer. Bir bakayım... Tamamen temiz görünüyor. İltihap yok."</p>

  <p>"Soluğum kesiliyor" dedi genç adam. "Şoktan olmalı."</p>

  <p>"Evet. Gidip tıp el kitabını getireyim."</p>

  <p class="p1"><br/></p>

  <p>Kitapta hiçbir tavsiye yoktu ve Gunda'da da panzehir. Zehir, merkezi sinir sistemini etkiledi. Bro-Kap'ın gelişinden iki saat sonra kasılmalar başladı. Kısa zamanda şiddeti ve sıklığı arttı. Gece yarısını biraz geçe, şafak sökmeden çok daha önce Bob öldü.</p>

  <p>Ramçandra, durmuş kalbin üzerine onuncu kez boş yere bastırdı; yeniden bastırmak için kolunu kaldırdı ve indirmedi. Dansçının havaya uzanmış eli! Yaratıcı, yok edici. Sıkılı, kara yumruk gevşedi; gergin, ayrık parmaklar beyaz yüzün ve inip kalkmayan göğsün üzerinde kapandı. "Ah!" Ramçandra tüm gücüyle haykırdı ve döşeğin yanına yuvarlanıp gözyaşlarına, bir gözyaşı tutkusuna gömüldü.</p>

  <p>Rüzgâr yağmur damlalarını çatıya savuruyordu. Zaman geçiyordu ve Ramçandra sessizdi, yanına kıvrıldığı Bob kadar sessiz. Elleri Bob'un gövdesine uzanmış, başı onların arasına gömülmüştü; yorgunluktan uyuyakaldı. Yağmur inceldi, hafifledi, sonra yeniden şiddetlendi. Tamara yağ lambasını söndürdü. Hareketleri yavaş ve kesindi; bu hareketlerin ne anlama geldiğine ilişkin bütün bilgiye sahipti. Yakıtın kalanını ateşe boşalttı ve küçük ocağın yanına çöktü. Yeni ölenlere dikkat etmeli ki uyuyanlar korumasız kalmasın. Uyumadı ve ateşin sönmesini seyretti ve uzun süre sonra boz ışık yeniden doğdu.</p>

  <p class="p1"><br/></p>

  <p>Ndif'te cenaze törenleri, Tamara'nın beklediği gibi, zarafetten yoksundu. Ormanın pek uzak olmayan bir yerinde, kimsenin sözünü etmediği ve gömme törenleri dışında ziyarete gitmediği bir mezarlık vardı. Mezar kazmak Yaşlı Erkeklerin işiydi. Derin olmayan bir çukur kazmışlardı. Yaşlılardan ikisi ile Kara ve Binira, Bob'un bedeninin taşınmasına yardım etti. Ndifliler tabut kullanmıyor, ölülerini toprağa çıplak gömüyorlardı. Böyle çok soğuk olur, çok soğuk diye düşündü Tamara hiddetle ve Bob'un beyaz gömleğiyle pantolonunu üzerine koydu; başka bir hâzinesi olmadığından altın, İsviçre saatini kolundan çıkarmadı ve uzun, ipeksi, mavimsi pandu yapraklarını özenle etrafına yerleştirdi. Bob'u içine yerleştirmeden önce mezarı yapraklarla kapladı; dört yaşlı erkek ve kadın ifadesiz gözlerle onu seyrediyordu. Onu mezara yan yatırdılar. Dizleri biraz kıvrılmıştı. Tamara, avcunun içine koymak için bir çiçek aradı; ama pembe ve mor tohumlar onu sersemletti. Boynunu çevreleyen, ucunda annesinin vermiş olduğu küçük bir turkuvaz, yani Dünya'nın bir parçası asılı zinciri kopardı ve ölünün eline koydu. Çabuk davranması gerekiyordu; yaşlı adamlar kaba saba tahta kürekleriyle mezarın üstüne toprak atmaya başlamışlardı. İşlerini bitirdikten sonra dört Ndifli tek kelime etmeden ve arkasına bakmadan çekip gitti.</p>

  <p>Ramçandra mezarın yanına çömelmişti. "Seni kıskandığım için özür dilerim" dedi. "Eğer yeniden doğarsak sen gene bir kral olacaksın, bense ayağının dibinde bir köpek." Eğilip mezarın taze, nemli toprağına dokundu, sonra yavaşça kalktı. Tamara'ya baktı. Tamara bu kara, berrak, acılı gözleri tanıyordu; ama bakamadı, konuşamadı. Ağlama sırası ondaydı. Ramçandra, mezarın üstünden, sanki herhangi bir toprak parçasıymış gibi geçip onun yanına geldi; ağlayabilmesi için sarıldı ona. En güç ilk hıçkırıklardan sonra yürüyebildi Tamara; ormanın rengârenk görkemi arasındaki dar, düzensiz patikadan köye doğru yola koyuldular.</p>

  <p>"Yakmak daha iyidir" dedi Ramçandra. "Ruh daha çabuk kurtulup yoluna devam eder."</p>

  <p>Toprak en iyisi" dedi Tamara çok kısık bir sesle.</p>

  <p>"Tamara. Bizi alacak bir füze göndermeleri için Ankara Ussü'nü aramak ister misin?"</p>

  <p>"Bilmiyorum."</p>

  <p>"Karar vermek için aceleye gerek yok."</p>

  <p>Lambaların şaşaalı renkleri bulanıklaştı, berraklaştı, sonra yeniden bulanıklaştı. Ramçandra onu kibarca ve sımsıkı tutmasına rağmen tökezledi Tamara.</p>

  <p>"Devam edip, yapmak için geldiğimiz işi de bitirebiliriz."</p>

  <p>"Düşlerin etnolojisi."</p>

  <p>"Düşlerin mi? Ah, hayır. Gerçek bu... Olmasını dilediğimden çok daha gerçek."</p>

  <p>"Bütün düşler böyledir."</p>

  <p class="p1"><br/></p>

  <p>Üç gün sonra, Yirdo'nun güneş sisteminde araştırma yapan çeşitli grupların merkez üslerinin bulunduğu iç gezegen olan Ankara ile olağan görüşmelerini yaparak Bob'un ölümünü rapor ettiler, alışılagelmiş Etnografya Personeli koduyla: "Yanlış anlama sonucu; ortada bir suç yok." Yardım istemediler.</p>

  <p>Hamo köyünde yaşam önceden olduğu gibi sürdü. Orta Yaşlı Kadınlar, Tamara'yla Bob'un ölümü hakkında hiç konuşmadılar; yalnızca birkaç akşam Binira, kulübesinin dışında oturup ona şarkı söyledi, sessiz bir cırcırböceği titreşimiyle. Bir keresinde iki küçük saliya dansçısını Bob'un boş kulübesinin kapısına çiçek demetleri bırakırken gördü, onlara doğru yöneldi ama kıkırdayarak kaçıştılar. Çok geçmeden Genç Erkekler kulübeyi ateşe verdi, belki kazara, belki de bilerek; kimse bir şey söylemedi. Yanıp kül oldu ve bir hafta içinde kulübeden hiçbir iz kalmadı. Ramçandra günlerini ve gecelerini Hamo ve Gunda'daki Yaşlı Erkeklerin Evi'nde geçirip yığınla dilbilimsel ve mitolojik veri topluyordu. Saliya dansçılarından oluşan uzun sıralar sallanıp duruyor, gobeya dansçıları iri göğüslerini sağa sola sallıyor, şarkıcılar "Ah hey hey, ah hey hey" diye şarkılarını söylüyor ve dans alanını çevreleyen ormanın çalılıkları karanlıkta çiftleşen bedenlerle dolup taşıyordu. Avcılar, sırıklara asılı, iri, yuvarlak butlu boğazlanmış domuzlara benzer ölü poroları gururla taşıyarak avdan dönüyorlardı. Bob'un ölümünden sonraki on ikinci gece Ramçandra, Tamara'nın kulübesine geldi. Tamara bazı notlara göz atıyordu o sırada ama sayfalar boştu sanki, başı ağrıyordu ve hiçbir şeyi anlamıyordu, hiçbir şey anlam taşımıyordu. Kulübenin kapısına gelmişti Ramçandra, karanlık, yumuşak, gölgeli. Tamara boş gözlerle ona baktı. Yalnızlık hakkında hiçbir anlamı olmayan şeyler söyledi, sonra da karanlığı arkasına ve çevresine alarak konuştu: "Ateş gibi, ateşte yanmak gibi. Ama ruh da yakalanmış, yanıyor."</p>

  <p>"İçeri gel" dedi Tamara.</p>

  <p class="p1"><br/></p>

  <p>Birkaç gece sonra karanlıkta yan yana uzanmış konuşuyorlardı; yağmur yumuşak rüzgârıyla ormanda ve tepelerindeki kulübenin damında iç çekiyordu.</p>

  <p>"Seni ilk gördüğümden beri" dedi Ramçandra. "Doğru söylüyorum; Ankara Üssündeki kantinde karşılaştığımızdan beri."</p>

  <p>Gülerek karşılık verdi Tamara: "Pek öyle davranmamıştın ama."</p>

  <p>"İstemedim! Reddettim. Hayır dedim, hayır, hayır! Karım yeterdi; hayatta insanın başına iki kez gelmez bu, onu hep hatırlayacağım."</p>

  <p>"Hep hatırlıyorsun zaten" diye mırıldandı Tamara.</p>

  <p>"Elbette. İçimdeki ona evet diyebiliyorum şimdi; senin benimle olmana da. Evet, evet... Dinle Tamara, beni özgür kılıyorsun sen, ellerin beni özgürleştiriyor. Ve bağlıyor beni. Çarka daha da sıkı bağlıyor. Hayatta asla özgür olamayacağım, asla seni arzulamaktan vazgeçmeyeceğim; vazgeçmek istemiyorum..."</p>

  <p>"Şimdi ne kadar basit. Neydi önümüze çıkan engel?"</p>

  <p>"Korkum. Kıskançlığım."</p>

  <p>"Kıskançlık mı? Bob mu?"</p>

  <p>"Ah, evet" dedi titreyerek.</p>

  <p>"Of Ram, asla, en başından beri sen..."</p>

  <p>"Şaşkınlık" diye fısıldadı. "Yanılsama..."</p>

  <p>Ram'ın Tamara'nın bedeni boyunca uzanan sıcaklığı ve soğuktaki Bob, toprağın soğuğundaki. "Ateş topraktan daha iyi."</p>

  <p>Tamara uyandı. Ramçandra saçlarını ve yanaklarını okşayarak yatıştırdı onu; "Uyu hadi, her şey yolunda Tamara" diye fısıldadı. Sesi uyku ve şefkatle ağırlaşmıştı.</p>

  <p>"Neydi o? Ben..."</p>

  <p>"Kötü bir düş."</p>

  <p>"Düş. Ah, hayır, kötü değildi, sadece acayipti."</p>

  <p>Yağmur durmuştu; dev gezegenin bulutlardan süzülen ve grileşen ışığı kulübenin içinde hafif bir sis gibiydi. Bu gri ışık tozunda Ram'ın burun kemerini, saçlarının koyuluğunu ancak seçebiliyordu.</p>

  <p>"Düşünde ne gördün?"</p>

  <p>"Bir oğlan, genç bir adam, hayır, bir oğlan, on beş yaşlarında. Tam önümde duruyordu. Her yeri doldurmuş, odayı kaplamış gibiydi; yanından dolaşıp geçemedim. Ama sıradan bir oğlandı; gözlüklüydü sanırım. Ve bana bakıyordu, korkutmadan, hatta beni görmeksizin; ama bakıp duruyor ve aynı şeyi söylüyordu: 'Beni bil, beni bil.' Neden onu bilmem gerektiğini anlayamadım ve sordum: 'Neden?' Ama o 'Beni bil!' deyip duruyordu. Derken uyandım."</p>

  <p>"Beni bil; ne kadar tuhaf" dedi Ramçandra uykulu, uykulu. "Beni bil... Ben Bill..."</p>

  <p>"Evet. Böyle diyordu. Ben Bill'im demek istiyordu."</p>

  <p>"Aha" dedi Ramçandra derin bir soluk alarak. Tamara onun rahatlamış bedeninin gerildiğini hissetti. Bob'un ölümünden beri Ndiflilere güvenmiyordu Tamara; ya da onlara karşı güvensizlik beslemese bile onların dünyalarına karşı güvenini yitirmişti, kendisine zarar vermelerinden korkuyordu. Kulübeye birisinin girip girmediğini görmek için çabucak başını kaldırıp baktı. "Ne var?"</p>

  <p>"Bir şey yok."</p>

  <p>"Ne oldu?"</p>

  <p>"Hiçbir şey. Uyumaya devam et. Tanrıyla konuştun."</p>

  <p>"Düşümde mi?"</p>

  <p>"Evet. Sana adını söyledi."</p>

  <p>"Bill mi?" dedi ve tehlike geçmiş olduğundan, hâlâ uykulu olduğundan ve Ramçandra güldüğü için o da güldü. "Tanrının adı Bill mi?"</p>

  <p>"Evet, evet. Bili Kopman ya da Kopfman ya da Cupman."</p>

  <p>"Bik-Kop-Man?"</p>

  <p>"T, 'k'ye dönüşüyor, tekka'da olduğu gibi, balık tutmakta kullandıkları doku-tel."</p>

  <p>"Neler geveliyorsun?"</p>

  <p>"Bu dünyayı yapan Bili Kopman."</p>

  <p>"Neyi yapan, neyi yapan?"</p>

  <p>"Bu dünyayı yapan. Bu dünyayı: Yirdo'yu, poroyu, peti çalılarını, Ndif'i. Onu düşünde gördün. On beş yaşında bir oğlan, gözlüklü, belki sivilcileri ve ince bilekleri de vardır. Onu gördün; bir an için benim gözlerim de gördü. Sıska bir oğlan, tembel, utangaç. Öyküler okuyor ve düşler kuruyor, günler ve geceler boyu avlanan, savaşan, sevişen bir kahraman hakkında. Kafası bu kahramanla dolu, kendisiyle dolu ve böylece her şey var oluyor."</p>

  <p>"Ram, kes artık!"</p>

  <p>"Ama sen konuştun onunla, ben değil! 'Neden?' diye sordun ona. Ama yanıt veremedi. Bilmiyor. Arzuyu anlamıyor. Tümüyle yakalanmış ona, sımsıkı bağlanmış; kendi muazzam arzusundan başka bir şey görmüyor, düşünmüyor. Ve böylece dünyayı yapıyor. Yalnızca arzudan kurtulan dünyalardan kurtulur, biliyorsun."</p>

  <p>Tamara, başını çevirip düşüne bakar gibi baktı omzunun üzerinden: "İngilizce konuşuyor" dedi isteksizce.</p>

  <p>Ramçandra başıyla onayladı. Dinginliği, kabullenici, oyuncu havası Tamara'nın ona olan güvenini tazeledi; birlikte aynı aptal düşe bakarak yatmak ilginç bir şeydi.</p>

  <p>"Hepsini yazıyor" dedi Tamara, "Ndif hakkındaki fantezilerini. Haritaları ve her şeyi. Birçok çocuk yapar bunu. Bazı büyükler de..."</p>

  <p>"Belki de kendi icadı bu dili yazdığı bir defteri vardır. Bunu benim defterimle karşılaştırmak ilginç olurdu."</p>

  <p>"Gidip onu bulur ve defteri ödünç alırsan çok kolay olur."</p>

  <p>"Doğru; ama Yaşlı Ndif dilini bilmiyor o."</p>

  <p>"Ramçandra."</p>

  <p>"Canım."</p>

  <p>"Yani diyorsun ki Topeka'da bir çocuk, defterine saçma sapan şeyler yazdı diye otuz bir ışık yılı uzaklıktaki bir gezegen, tüm bitkileri, hayvanları ve insanlarıyla birlikte var oluyor. Ve hep var oldu. Bu çocuk ve defteri yüzünden. Ya da Schenectady'de defterine bir şeyler yazan bir çocuk yüzünden? Ya da Yeni Delhi'de?"</p>

  <p>"Kesinlikle!"</p>

  <p>"Senin saçmalığın Bill Kopman'ınkinden de beter."</p>

  <p>"Neden?"</p>

  <p>"Zaman. Hem yer de yok yeterince."</p>

  <p>"Yer var. Zaman var. Tüm galaksiler. Tüm evrenler. Sonsuzluk bu. Dünyalar sonsuz, döngüler bitimsiz. Yer var. Tüm düşler için, tüm arzular için yer var. Sonu yok bunun. Sonu olmayan dünyalar."</p>

  <p>Sesi mesafeli geliyordu artık.</p>

  <p>"Bill Kopman düş kuruyor" dedi, "ve Tanrı dans ediyor. Ve Bob ölüyor ve biz sevişiyoruz."</p>

  <p>Oğlanın görmeyen, özlem dolu yüzünü karşısında görür gibi oldu; dünyayı dolduruyordu, geçecek yer yoktu, yol yoktu.</p>

  <p>"Sadece bir şaka bu, Ramçandra" dedi; titriyordu artık.</p>

  <p>"Sadece bir şaka bu, Tamara" dedi.</p>

  <p>"Bir şaka olmasaydı tahammül edemezdim. Başka birinin düşünde, düş dünyasında, öteki dünyasında, her neyse, hapsolmak."</p>

  <p>"Neden hapsolalım? Ankara'yı ararız, bizim için bir füze gönderirler; istediğimiz zaman Arza dönebiliriz. Değişen bir şey yok."</p>

  <p>"Ama bunun başka birinin dünyası olduğu düşüncesi: Ya, ya biz buradayken, Bill Kopman uyanacak olursa?"</p>

  <p>"Bin kere bin yılda bir, bir ruh uyanır" dedi Ramçandra. Sesi hüzünle doluydu.</p>

  <p>Onu neyin hüzünlendirdiğini merak etti. Bunun rahatlatıcı olduğunu düşünüyordu. Buna kafa yordukça daha da rahatladı. "Tümüyle ona bağlı değil, başlatan o olsa bile" dedi. "İnsanların yerleşmediği bütün o yerler, haritalarındaki boşluklardır herhalde; ama yaşam dolu buralar, hayvanlarla, ağaçlarla, börtü böcekle dolu. İşleyen şey, gerçeklik, öyle değil mi? Ve yaşlı erkeklerle kadınlar. Onlar... Bill'in ıslak rüyalarının bir parçası değiller, olamazlar. Yaşlıları bilmiyordur herhalde, ilgilenmiyordun Onlar da özgürleşiyorlar."</p>

  <p>"Evet. Kendi dünyalarını kendileri tasarlamaya başlıyorlar. Düşünerek, sözcükler yaparak. Öykü anlatarak."</p>

  <p>"Merak ediyorum, ölümü düşünüyor mu acaba?"</p>

  <p>"İnsan ölümü düşünebilir mi?" diye sordu Ramçandra. "Yalnızca yapabilir. Bob'un yaptığı gibi... İnsan uykuyu düşünebilir mi?"</p>

  <p>Bulutlar incelip sessizce doğuya kaydıkça yumuşak, toz grisi ışık daha da yoğunlaşmıştı.</p>

  <p>"Düşte endişeli görünüyordu" diye mırıldandı Tamara. "Korkmuş gibiydi. Sanki... 'Beni bil...' sanki... Bob yüzünden der gibiydi bunu."</p>

  <p>"Tamara, Tamara, daima benden önde gidiyorsun." Alnını onun memelerine yaslamıştı. Tamara hafifçe saçlarına dokundu.</p>

  <p>"Ramçandra" dedi, "eve dönmek istiyorum sanırım. Buralardan uzağa. Gerçek dünyaya."</p>

  <p>"Sen önden git, ben peşinden gelirim."</p>

  <p>"Ah, sefil şey seni, yalancı, üçkâğıtçı, dansçı... Öylesine sefilsin ki!.. Ama aslında aldırmıyorsun, değil mi? Korkmuyorsun?.."</p>

  <p>"Artık korkmuyorum" dedi zor işitilir bir fısıltıyla.</p>

  <p>"Ne zamandan beri biliyorsun bunu? Bro-Kap ve diğerleriyle ilk kez dans ettiğinden beri, değil mi?"</p>

  <p>"Hayır, hayır. Ancak şimdi, bu gece, senin düşünden beri. Sen gördün. Benim bütün yaptığım söylemekti. Ama seni memnun edecekse, evet, söyleyebiliyorum çünkü hep biliyordum bunu. Anadilimi konuştum; çünkü sen beni evime götürdün. Kalküta'nın bir mahallesinde, Şiva tapınağının ardındaki ağaçların altında duran ev, benim evim o mu? Bu mu? Dünya. Gerçek dünya hangisi? Ne fark eder sanki? Dünyayı kim düşledi? Senden, benden daha büyük bir düştü ama biz düşçüyüz. Şakti ve arzularımız oldukça dünyalar da olacak."</p>
</body>
</html>