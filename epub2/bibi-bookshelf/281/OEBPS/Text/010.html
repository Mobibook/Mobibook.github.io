<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/style.css"/>
  <title></title>
</head>

<body>
  <p class="p9"><span class="t5"><b>4</b></span></p>

  <p class="p10"><span class="t5"><b>Kuzey Hattında İki Rötar</b></span></p>



  <p class="p0">1. Paraguananza'ya Gidiş</p>



  <p class="p1"><span class="t6"><b>N</b></span>ehir taşmıştı; Brailava'dan Krasnoy'a kadar setler su altındaydı. İki saatlik bir tren yolculuğu, dinmek bilmeyen sağanak yağmur altında, dönüşlerle, beklemelerle, yukarı Molsen tepeleri boyunca bir köyden ötekine ağır aksak ilerleyerek akşamüstünü bulmuştu. Yağmur yollar, devedikenleri, teneke çatılar, uzaklardaki bir ağıl ve başkentin batısında bir yerlerdeki isimsiz bir köyde bir başına bir çiftlikteki tek bir kavak ağacı üzerine erken bir alacakaranlık çökertiyordu. Derken, elli dakikadır pencere dışında anlaşılmaz bir sabırla kendi kendine duran bu manzara tiz bir telaşın siyahlığıyla karardı: "İşte marşandiz! Sonunda binebileceğiz" dedi her şeyi bilen satıcı ve Mesovalli aile de onun coşkusuna katıldı. Yollar, devedikenleri, teneke çatılar, ağıl ve ağaç tekrar görünür olduğunda, tren hareket etmeye başladı ve bu şeyler, sessiz, değişmeden, kayıtsız, yağmur karanlığı içinde tekrar ebediyen kayboldu. Mesovalli aile ve satıcı birbirlerini kutladı. "Geldik sayılır; yarım saati geçmez, Krasnoy'dayız." Eduard Orte, kitabını tekrar açtı. Bir iki sayfa okuduktan sonra başını kaldırdığında, dışarısı iyice kararmıştı. Uzakta bir yoldaki yalnız bir arabanın ışıkları dolanıp sonra kayboldu. Karanlıkta, ışıyan yağmurun içinde, yeşil panjurun kenar çizgisini ve onun altında kendi yüzünü gördü.</p>

  <p>Güvenle baktı o yüze. Yirmisinde bu yüzden nefret ederdi. Kırkında onu sahiplenmişti. Derin çizgiler, uzun burun, uzun çene; Eduard Orte'ydi bu. Ona bir eşiti gibi, hayranlık duymadan ya da hor görmeden bakıyordu. Ama kaşların şeklinde, "Ne kadar da ona çekmişsin", "Eduard annesinin gözlerini almış" diyenlerin gördüğü şeyi gördü; saçma, sanki bunlar onun kendi gözleri değilmiş gibi, sanki dünyayı kendi için görmeye hakkı yokmuş gibi. Oysa ikinci yirmi yılda bu hakkı elde etmişti.</p>

  <p>Bugünkü yolculuğunun dolambaçlarına ve hatalı başlangıçlarına rağmen, nereye gittiğini ve ne olacağını biliyordu. Kardeşi Nikolas onu Kuzey İstasyonunda karşılayacak, arabasıyla yağmurlu şehir boyunca ilerleyerek doğuya, doğdukları eve götürecekti. Anneleri yatakta, pembe lambanın altında oturuyor olacaktı. Eğer bu hafif bir krizse, yüzündeki ifade çocuksu, sesi ise ince olacaktı; eğer onu direnmesi için korkutacak kadar ağırsa, uyanık ve neşeli olacaktı. Birbirlerine sorular soracak ve cevaplayacaklardı. Sonra aşağıda akşam yemeği, Nikolas ve sessiz karısıyla biraz sohbet, ardından da yatma faslı. İlk yirmi yıl boyunca uyuduğu yatak odasının pencerelerinden yağmurun sesini dinleyerek. Kız kardeşi Retsia orada olmazdı büyük ihtimalle; Solariy'de bıraktığı üç küçük çocuğunu hatırlamış ve panikle onların yanına koşmuş olurdu, onlardan kaçarkenki acelesiyle. Nikolas ona telgraf çekmezdi, krizden sonra doktorun ne dediğini söylemek için telefon ederdi sadece; ama Retsia ortalığı telaşa vermeyi severdi. Başucuna koşturmuş, gülünç olmaktan çok gösterişli HEMEN GEL telgrafları göndermişti. Nikolas'ın haftada iki ziyaretinden ziyadesiyle memnun olan anneleri ne Eduard'ı ne Retsia'yı "görme" rutininin bozulmasını ve Retsia'nın yıllardır hiç ilgisini çekmeyen onun durumuna aldatıcı bir ilgi göstermesini istemiyordu. Ama Retsia beklenene, alışılmışa o kadar ihtiyaç duyuyordu ki bunu elde etmek için alışılmamış şeyler yapıyordu. HEMEN GEL telgrafı aldın mı hasta annenin başucuna koşarsın; satrançta bazı hamlelerin sadece belli yanıtları vardır. Alışılmış olana kız kardeşinden daha güçlü ve daha bilinçli bir şekilde bağlı olan Eduard Orte kurallara ses çıkarmadan boyun eğdi. Ama tahtası olmayan bir satranç oyunu gibiydi bu; bir hiç için ileri geri gidip durmak: İki yılda birbirinin aynı üç anlamsız yolculuk. Yoksa ilk krizden bu yana üç yıl mı geçmişti? Ne saçma! Öylesine bir vakit kaybı ki tren bütün gece boyu, o tüm akşamüstü yaptığı gibi, tepelerde bir o yana bir bu yana kayarak, ana yoldan çıkıp hiç yaklaşmadan gitse de umurunda değildi; hiçbir şey fark etmiyordu.</p>

  <p>Trenden indiğinde, peronun nemli velvelesi ve Kuzey İstasyonunun ışık ve sesleri arasında, kendisini bekleyen kimse olmadığını gördü, morali bozuldu, kendini aldatılmış hissetti. Gereksiz bir duyguydu. Nikolas beş saat gecikmiş bir treni bekleyecek değildi. Eduard evi arayıp geldiğini haber vermeyi düşündü, sonra bunun neden aklına geldiğini merak etti. Karşılayan kimsenin olmamasının yarattığı anlamsız hayal kırıklığı yüzündendi bu. Bir taksi bulmak için dışarı çıktı. Taksi durağının yanındaki otobüs durağında, bir 41 bekliyordu; duraksamadan gidip bindi. Krasnoy'un, Mart gecesinde karanlık ve ışıkları göz kırpan, sokak lambalarının yansımalarının siyah asfalt nehirlerde uzadığı gürültülü sokaklarında, üniversitedeki dersinden geç saatte çıkıp eve dönen bir öğrenci olarak otobüs yolculuğu yaptığı günlerden bu yana aradan ne kadar zaman geçmişti: On yıl, belki on beş, hayır daha fazla. 41, tepenin eteğindeki eski durakta durdu ve iki öğrenci, solgun, sessiz iki kız bindi. Eski Köprü altındaki Molsen, taş setler arasında çok yüksek akıyordu; herkes görmek için dikildi ve arkasında duran birisi, "Demiryolu Köprüsü altındaki depolara kadar uzanıyor" dedi. Otobüs inledi, sarsıldı, durdu, Trasfiuve'nin uzun, düz sokakları arasından kendine bir yol bulmaya çalıştı. Orte, inen sondan bir önceki yolcuydu. Otobüs, tek yolcusuyla kapılarını kapatıp yoluna devam etti; yerine bir sessizlik, bir banliyö sessizliği bıraktı. Yağmur devam ediyordu. Başka gecikme veya yol değişikliği olmadı. Orte eve doğru son yarım bloğu yürüdü.</p>

  <p>Önce yavaşça tıklattı, sonra kilitsiz kapıyı itti ve içeri girdi. Nedense, koridor çok aydınlıktı. Oturma odasında birisi yüksek sesle konuşuyordu; yabancı bir sesti. Bir parti mi vardı? Paltosunu çıkarıp askıya asarken, bir çocuk ona doğru yaklaştı ve durup parlak, iri gözleriyle onu süzmeye başladı.</p>

  <p>"Sen kimsin?" diye sordu Orte, çocuk aynı soruyu sorarken ve "Eduard Orte" diye yanıtlarken çocuk da aynı yanıtı verdi.</p>

  <p>Bir an, korkutucu bir baş dönmesi hissetti, açılan bir uçuruma düşüş.</p>

  <p>"Ben senin amcanım" dedi, üzerindeki yağmur sularını silkeleyip şapkasını asarken. "Annen burada mı?"</p>

  <p>"Piyano odasında. Cenazecilerle birlikte." Çocuk onu incelemeye devam ediyordu dikkatle. "Neden yoldan çekilmiyor? Yoksa geçemem ki" diye düşündü Orte.</p>

  <p>Retsia giriş holüne geldi, onu gördü, bir çığlık attı. "Ah, Eduard! Ve ağlamaya başladı. "Ah, zavallı Eduard!"</p>

  <p>Onu kendine doğru çekti ve ancak Nikolas gelince bıraktı. Nikolas elini hafifçe sıkarak, sakin bir sesle, "Sen çıkmıştın" dedi. "Sana ulaşamadık. Çok kolay oldu. Beklediğimizden önce ama sonuçta çok kolay..."</p>

  <p>"Görüyorum, evet" dedi Orte. Uçurum, altında uzanıyordu; kardeşinin elini tuttu. "Tren" dedi.</p>

  <p>"Saat tam ikide" dedi Nikolas.</p>

  <p>Retsia, "Öğleden beri istasyonu arıyoruz" dedi. "Aris'ten ötesine tüm demiryolunu su basmış. Çok yorulmuş olmalısın, zavallı Eduard! Ve gün boyu, haber bile almadan!" Gözyaşları yüzünden yağmur trenin pencerelerinde nasıl süzülüyorsa aynı öyle akıyordu.</p>

  <p>Orte annesini görmeye gitmeden önce Nikolas'a birkaç soru sormaya niyetliydi: Ciddi bir kriz miydi? Aynı ilaçları mı kullanıyordu? Çok ağrısı var mıydı? Hâlâ bu soruları sormak istiyordu; ne de olsa daha yanıtlanmamıştı bunlar. Nikolas ona ölümden söz etmeyi sürdürmüş ama o bu konuda bir şey sormamıştı. Haksızlıktı bu. Hâlâ başı biraz dönüyordu ama bunun nedeni gün boyu yolculuk yapmasıydı. Uçurum kapanmış ve o, Nikolas'ın elini bırakmıştı. Retsia ona yaklaştı; gülümsüyordu ve yaşlıydı. Nikolas'ın gergin ve yorgun göründüğünü fark etti; kalın gözlüklerinin ardındaki gözleri şişmişti. Ya kendisi neye benziyordu? Böyle kederli mi görünüyordu o da? Kederli miydi? Endişeyle kendine baktı; devam eden hafif bir sersemlik dışında bir şey bulamadı. Buna keder denilebilir mi? Ağlamak istemez miydi?</p>

  <p>"Yukarıda mı o?"</p>

  <p>Nikolas yeni düzenlemeyi anlatıyordu. "Çok verimli ve dikkatli çalışıyorlar" dedi. "Naaş, Doğu Bölgesi Krematoryumu'na götürülmüştü; bir adam belgelerle, cenaze törenini düzenlemek için gelmişti; Eduard geldiğinde düzenlemeler henüz tamamlanmıştı. Hep birlikte müzik odasına gittiler ve adam kendisine tanıştırıldı. Eve geldiğinde Orte'nin duyduğu sesti bu; yüksek ses ve parlak ışıklar, tıpkı bir parti gibi. Nikolas adama yolu gösterdi. Eduard bir an duraksadıktan sonra kız kardeşine dönüp, "Genç Eduard ile tanıştım" dedi. Sonra da konuştuğuna pişman oldu; çünkü onun adını verdikleri yeğeni bu genç değildi belki de, o çok daha büyüktü, hem adının Orte olduğunu söylemişti, değil mi? Oysa Paren olmalıydı adı, Retsia'nın evlilik soyadı Paren'di. Peki ama kimdi o çocuk?</p>

  <p>"Evet, çocukların gelmesini ben istedim" diyordu Retsia. "Tomas yarın sabah direksiyona geçecek. Umarım yağmur diner; yollar berbattır herhalde." Retsia'nın sağlam, bembeyaz dişleri ilişti gözüne. Otuz sekiz yaşında olmalı; imkânsız. Yolda karşılaşsalar tanımazdı onu. Gözleri griye çalan bir maviydi. Ona bakıyordu. "Yorgunsun" dedi, bir zamanlar insanlara nasıl hissettiklerini söylerken olduğu gibi onu rahatsız eden bir şekilde; ama bu sefer rahatsız olmamıştı. Özellikle yorgun olduğunun farkında değildi; ama yorgun görünüyorsa veya bilmeden yorgunsa, belki de farkında olmadığı uygun duyguları da vardı. "Gel, bir şeyler ye; adam gitti zaten. Çok aç olmalısın! Çocuklar mutfakta yemek yiyorlar. Ah, Eduard, her şey o kadar tuhaf ki!" dedi onu kolundan çekerek.</p>

  <p>Mutfak sıcaktı ve insanlarla doluydu. Kendisinden sonra gelen ama yıllardır orada çalışmakta olan aşçı-hizmetçi Vera mırıldanarak selamladı onu. Üzgündü ve o bunu anlayabiliyordu; bacaklarından rahatsız yaşlı bir kadın nasıl olur da yeni bir iş bulabilirdi? Ama hiç şüphe yok ki, Nikolas ve Nina onu yanlarına alırdı. Retsia'nın çocukları da mutfak masasındaydı: koridorda karşılaştığı oğlan, ablası ve Orte onları son gördüğünde Riri dedikleri ama şimdi Raul diye seslendikleri çocuk. Birisi daha vardı: Retsia'nın kocasının onlarla yaşayan şu kız kardeşi veya kuzeni, yirmi yaşlarında, kısa boylu, asık suratlı bir kız. Nikolas'ın karısı Nina masanın arkasından dolanıp onu kucaklamaya geldi. Konuşurken, birkaç hafta önce Nikolas'ın yazdığı mektuptan beri düşünmediği şeyi hatırladı: Nikolas ve Nina bir bebeği evlat edinmişti. Nikolas bir oğlan olduğunu mu yazmıştı? Bütün bunlar ona o kadar yapay gelmişti ki mektubu dikkat etmeden okumuş, bunun rahatsız edici ve utandıran bir şey olduğunu düşünmüştü ve şimdi de Nikolas'ın ne yazmış olduğunu hatırlayamıyordu. Nina'ya sorulacak bir şey değildi. Yaşlı Vera gerekli olduğunu göstermek için ona çay hazırlamakta ısrar etmiş ve o da aydınlık, gürültülü mutfakta onlarla oturmak zorunda kalmış, biraz bir şeyler yemiş, çayı beklemiş ve içmişti. Gürültü dindi. Onunla pek konuşan yoktu; Nina üzgün, koyu renk gözleriyle ona bakmıştı. Davranışlarındaki alışkanlıktan gelen ağırlığın, duygularını kontrol etmek gibi, üzüntü yoksunluğunu, kilitli ve boş bir oda misali, arkasında kendine saklayabileceği bir maske gibi görülebileceğini esefle fark etti.</p>

  <p>Yukarıdaki eski odasında uyumasına da izin verilmemişti. Beklediği hiçbir şey olmamıştı. Ev doluydu; anlaşılan Nikolas ve Nina, evlat edindikten sonra Eski Mahalle'deki evi bırakıp tekrar burada, daha geniş bir eve taşınmıştı. Eduard'ın eski odasında kalıyorlardı, bebekleri ise Nikolas'ın eski odasındaydı; Retsia ve üç çocuğu hemşire odasındaydı; kuzen oturma odasındaki divanda uyuyordu; ona kalan ise aşağıdaki müzik odasının camlı bölmesindeki deri koltuktu. Sadece annenin odası boştu. Onu görmedi. Yukarı çıkmadı. Retsia battaniyeleri getirdi; sonra bir yorgan ve ardından da Nikolas'ın sıcak tutan robdöşambrını. "Burası çok soğuk, zavallı Eduard. Burada uyuyacaksan bunlar seni sıcak tutar. Ah, her şey ne kadar tuhaf!" Yatacağı için saçını örmüş ve pembe bir yün sabahlık giymişti. Rahat, becerikli, anaç, güzel görünüyordu; yüzü müzik dinliyormuş gibi aydınlanmıştı. İşte bu keder diye düşündü.</p>

  <p>"Sorun değil" dedi.</p>

  <p>"Ama geceleri hep ayakların üşür senin. Seni buraya tıkmış olmak kötü! Tomas gelince ne yapacağız bilmiyorum. Ah, Eduard, keşke sen de evlenseydin; insanların yalnız olmasına dayanamıyorum! Biliyorum, senin için önemli değil ama benim için önemli. Perdeler kapanmıyor, değil mi? Tanrım, perdenin kenarını yırttım. Neyse, dışarıda yağmurdan başka bir şey yok." Gözlerinde yaşlar hazırdı. Onu kucakladığında sıcaklığı ve gücü Eduard'ı sardı. "İyi geceler!" dedi ve perdeli cam kapıyı kapatıp çıktı. Eduard, onun ve kuzeninin yan odadan gelen sesini duyabiliyordu.</p>

  <p>Yukarı çıktı. Ev sessizleşti. Eduard battaniyeleri ve yorganı serdi ve divanın üzerine uzandı. Trendeyken okumakta olduğu kitaba devam etti. Mayıs ayında onun bürosunun idaresine verilecek hedefler ve fon tahsisleri için uzun vadeli bir proje. Yağmur, yatağının üstüne denk gelen, yukarıdaki pencereleri ıslatıyordu. Elleri üşüdü. Sessizce ve aniden, yan odadaki ışık söndü; perdeli cam kapı kapkara oldu ve küçük okuma lambasından gelen ışık çok soluk kaldı. Kuzeni o odadaydı. Ev tanımadığı insanlarla doluydu. Gece ve yağmurda soğuk olan bu bölme ona yabancı geliyordu. Burasını yazın sıcak günleri dışında kullanmazlardı. Başladığı yolculuk bu değildi.</p>

  <p>Eve dönmek, doğru bir yöndü bu ama o anda anlamını yitirmiş, garip bir yerde bulmuştu kendini. Bu şaşkınlık keder dedikleri şey miydi? O öldü, diye düşündü, o öldü. Divanın kolçağına rahatça yaslanmış yatarken, kitap battaniyenin altında dizleri üzerinde açık duruyordu; 144. ve 145. sayfalara baktı ve bir tepki bekledi. Ama evi terk edeli çok olmuştu, ne de olsa. 144, 145. Gözlerini okumakta olduğu paragrafa çevirdi. Bölüm sonuna kadar okumayı sürdürdü. Saat iki buçuğu gösteriyordu. Bronz abajurlu okuma lambasını kapattı ve yorgan ile battaniyelerin altına girdi; yağmurun pencerelere yavaşça çarpışını duyuyordu. "Paraguay'a gidiyorum" demişti satıcıya, kendine soru sorulmasından rahatsız olarak. "Paraguananza'ya, ülkenin başkentine." Ama yol boyunca su baskınları yüzünden uzun rötarlar olmuştu ve oraya, müthiş uçurumları aşarak Paraguananza'ya vardığında, buradan farklı değildi.</p>

  <p class="p1"><br/></p>

  <p class="p0">2. Ruh Göçü</p>



  <p>Avukattan mektup geldiğinde, Eduard Russe ilk başta, kendisine miras kalan ev hakkında hiçbir şey düşünmedi; sadece belleğin güvenilmez derinliklerinden, Brailava'daki evi ona bırakmayı uygun gören ya da hayatta kalanların uygun olmaması nedeniyle buna mecbur kalan büyük amcasına, annesinin babasının kardeşine ait bazı parçalar ya da kırıntılar toplamaya çalıştı: bir kafatası, bir parmak kemiği. Her zaman Krasnoy'da yaşamıştı; dokuz veya on yaşındayken annesiyle birlikte Kuzeyli akrabalarını ziyarete gitmişlerdi ama o geziden sadece en önemsiz teferruatı hatırlıyordu: bir arka bahçede bir sepetin yanında kuluçkadan çıkmış civcivleriyle bir tavuk; bir sokak köşesinde, koyu mavi, devasa bir dağın tam altında durup (çocuk gözüyle böyle görünmüştü ona) bağırarak şarkı söyleyen bir adam. Evin sahibi olan büyükbabadan, ondan sonraki mirasçı büyük amcadan geriye karanlık odaların huzursuzluğu ve eski, yüksek seslerden başka bir şey kalmamıştı. Yaşlı adamlar, sağır, kendisiyle aynı türden değil, bir kan bağı yok. Bir şömine üzerinde çapraz asılı, örme saplı, eğri kılıçlar: süvari kılıçları. Daha önce hiç süvari kılıcı görmemişti. Onlarla oynamasına izin verilmezdi. İhtiyar adamlar onlarla hiçbir şey yapmaz, onları cilalamazlardı. Almasına izin verselerdi onları cilalardı. Şimdiyse, kendisine sadece çocukluk imrenmelerini bırakıp da ona bu evi veren adama ilişkin bir anlık görüntü bile bırakmayan zihninin bu vefasızlığından utanç duyuyordu; evi istemese ve ihtiyar adamın da onu aynı şekilde unutmuş olmasını arzu etse bile. Brailava'da bir evi ne yapacaktı? Avukatın mektubuna cevap vermesi gerekiyor muydu? Konut Bürosunda mütevazı maaşlı bir memur olarak hiçbir zaman avukata ihtiyacı olmamış ve bu türden uzak durmayı başarmıştı. Karısı bu mektuba nasıl cevap verileceğini bilirdi. Bu işlerden iyi anlardı o; nezaket kurallarını da bilirdi. Elena'nın ne yazabileceğini düşündükten sonra, avukatın bildirimini aldığını belirten kısa bir nezaket yazısı yazıp gönderdi ve sonrasında, gerçekten de büyük amca, miras ve Brailava'daki evi tamamen aklından çıkardı. İyi olduğu ekstra bir işi yapmakla meşguldü: kayıt tutmanın yeniden düzenlenmesi ve basitleştirilmesi. Kendisini işine gömerek içinde kaybolmaya çalıştığını söylerlerdi; ne var ki işini hep sevmiş olmasına karşın kendisini onun içinde kaybetmesinin imkânı olmadığını biliyordu. Kendisini onun içinde bulurdu daha çok, yaptığı işte, birlikte çalıştığı insanlarda kendisiyle karşılaşırdı. Büroya giderken her sokak köşesinde, işten çıkmış, Sidres Sokağı'daki evine gelen kendisiyle karşılaşırdı. Tatbiki Sanatlar Yüksek Okulu'nda ders veren Elena zaten eve gelmiş olurdu; dersinin dörtten altıya kadar sürdüğü Çarşamba akşamları hariç.</p>

  <p>Günleri bu çizgilerle noktalanırdı, noktalarla değil, kesintilerle, düşünceyi sona erdirmeyi durdurduğu ya da artık bir sonu olmayan düşünceyi sona erdirmeye çalışmayı durdurduğu boşluklarla ve artık Elena'nın Çarşambaları dörtle altı arasında dersi yoktu çünkü kalp anevrizmasından ölmüştü, üç aydır ölüydü ve her durumda tüm düşünceler bu aynı sonu olmayan yere ya da durağa gidiyor ve orada, krematoryum ateşinde olduğu gibi, yok oluyordu.</p>

  <p>Eğer iyi uyuyabilse, zorluklarıyla daha akıllıca bir şekilde, bu aralar ve korkunç tekrarlar olmadan baş edebileceğini biliyordu. Ama artık her yattığında iki-üç saatten fazla uyuyamıyordu. Sonra uyanıyor ve uzun süre uyumuş gibi uyanık kalıyordu. İçmeyi denemişti ve işyerinden bir arkadaşının tavsiyesiyle uyku haplarını. Her ikisi de ona beş saatlik uyku, iki saatlik kâbus ve çaresizlikle kıvrandığı bir gün vermişti. Gece uyanık kaldığı zamanlarda okumaya başladı. Her şeyi okuyor ama tarihi tercih ediyordu, diğer ülkelerin tarihlerini. Kimi zaman, sabaha karşı üçte ağlıyor, gözyaşlarına aldırmadan İspanya'da Rönesans'ın tarihini okuyordu. Rüya görmüyordu. Rüyaları karısıyla birlikte gitmişti ve onunla birlikte o kadar uzağa gitmişlerdi ki artık ona dönüş yolunu bulamıyorlardı. Elena'nın içinden çok yavaşça gittiği, ağır ağır, soluk almadan geçtiği, kalın, kayalıklarla kaplı karanlıkta bir yerlerde kaybolmuş ve tükenmiş, kurumuşlardı. Elena'nın artık bunun ötesinde, başka bir bölgede olduğunu hissediyordu; ama onun tahayyül edebileceği bir yerde değil. Brailava'daki hukuki bürosundan ikinci bir mektup geldi. Zarf iki kat ağır, sarı renkte ve azametliydi. Boyun eğerek açtı onu. Avukatın mektubu kısa ve sadece mütevazı ölçüde anlaşılmazdı; gerekli ihtimamı elden bırakmadan, durumu göz önüne alarak (ve mesleki bağlantısı nedeniyle bu konuda mektubun yazarından daha bilgili olduğu şüphesizdi) evi satma niyetinde olduğu takdirde, ev için iyi bir fiyat bulmanın mümkün olduğunu söylediği anlaşılıyordu; ardından, Eduard'ın artık neredeyse kaçınılmaz biçimde, gözünün önünde altmış yaşında, sinekkaydı tıraşlı ve üstdudağı uzun biri olarak canlandırdığı avukat hemen kendisinin bu hususla ilgili olmadığını belirtip, bu işle Eduard da şahsen ilgilenmek istemezse, Krasnoy'da, Kuzey'de şubeleri bulunan birkaç muteber emlak komisyoncusu olduğunu da belirtiyordu. Ancak evde kalan kişisel eşyalar hiç olmazsa kısa bir süre için orada bulunmasını ve mobilya, evrak, kitap gibi eşyaların parasal veya manevi değeri olup olmadığına karar vermesini gerektiriyordu. Mektubun ilişiğinde bir kısım evrak vardı: evle ilgili tapular, açıklamalar ve eski, yumuşak ve oldukça yıpranmış bir deri çanta içinde, üzerinde altı anahtar olan bir çelik anahtarlık.</p>

  <p>Eduard'dan cevap almadan, kimliğini kanıtlamasını istemeden, onunla karşılaşmadan bunları göndermiş olması tuhaftı. Zarfın şeklini bozan ve ağırlaştıran anahtarlardı. Eduard anahtarları sağ işaretparmağıyla sol avcuna yelpaze gibi yaydı ve huzursuz bir merakla inceledi. İki adet benzer, eski tip görünen, saygın ön kapı anahtarı. Diğer dördü birbirinden farklıydı: büyük bir asma kilide uyabilecek bir anahtar, bir saat anahtarı gibi borulu bir anahtar, kiler veya mahzen kapısı için olduğu anlaşılan düz, demirden, çok amaçlı bir anahtar ve birde oldukça karmaşık girintileri olan, pirinçten, muhtemelen eski bir mobilyaya, bir gardırop veya yazı masasına ait bir anahtar. Devam eden bir huzursuzlukla, camın arkasında bulunan, eğimli abanoz raflardaki pirinç anahtar deliğini, yarı boş çekmecelerdeki anlamsız kâğıtları tahayyül etti.</p>

  <p>Ay sonunda işten iki gün izin istedi. Çarşamba günü akşam treniyle Brailava'ya gidecek, Pazar günü geri dönecekti. Verimlilik. Avukatı gör, evi gör, boşaltılmasını düzenle ve satışa ver. Bütün bunlarla uğraşırken, annesinin doğduğu ve çocukluğunu geçirdiği şehri de biraz görebilecekti. Evin satışından eline geçecek parayla İspanyaya gidecekti. Hak edilmemiş para hemen harcanmalıydı yoksa cerahat toplardı. Mısır'a gitmek ne kadar tutardı? Hep piramitleri görmek istemişti. Kırmızı urbalar, havada sallanan uzun kılıçlar, kayıtsız Sfenks'in arkasında, altınrengi çorak bir alanda, ince bir hat halinde hücuma geçen ve kuma dökülen su gibi yok olup giden sinematik İngiliz askerleri. Sahra, bir fırın, boş bir yer. Tren belli belirsiz ileri doğru hareket etti ve tekrar durdu. O anda kompartımanda kimse yoktu; karşı koltukta oturan genç çift koridorda ayakta duruyordu. Gardaki arkadaşlarıyla şakalaşıyorlardı. Tren sessiz ve kararlı biçimde ileri doğru kaymaya başlayınca, bağırıp el salladılar, çocuklar gibi pencerelere vurdular. Eduard'ın gözleri yaşlarla doldu ve soluğu sesli bir hıçkırıkla kesildi. Hüznün kendisi karşısındaki ezici üstünlüğünün verdiği afallamayla, ellerini kenetledi, gözlerini kapattı, uyur gibi yaptı ama yüzü kızarmıştı ve soluğu düzenli değildi. Mısır'ı düşünmeyi bıraktı; lanet Mısır'ı, lanet Toledo'yu ve Madrid'i. Yaşlar gözünde kurudu. Eylül öğleden sonrasının yumuşak, yayılmış sisinde kuzey banliyölerinin, viyadüklerin ötesinde, kayarak geçişini seyretti. Genç çift kompartımana döndü. Artık konuşmuyor, gülümsemiyorlardı; bütün neşeleri Kuzey İstasyonundaki arkadaşları içinmiş. Tren Molsen kenarındaki setler üzerinde kuzeye doğru yol alırken Eduard pencereden dışarı bakmayı sürdürdü. Nehir geniş, dingindi; alçak setler arasında soluk ipeksi bir mavi renkteydi. Nehrin kıyısında, günbatımında söğütler uzanıyordu. Sis kalınlaşıyordu. İleride yağmur görünüyordu; kuzeyde, yoğun mavi bulutlar. Beş ekspresine yetişmek için işten erken çıkmıştı. Yol boyunca nehri izleyerek, saat altı buçukta Brailava'da olacaklardı. İpeksi suya bakarken uykusu gelir gibi oldu.</p>

  <p>Altıya çeyrek kala, büyük bir gürültü ve arkasından tam bir sessizlik oldu. Eduard kendisini her nedense orada bulduğu kompartıman zemininden kalkmaya çalışırken genç bir adam omzunu tekmeledi. "Dikkat et!" Eduard hiddetle bağırdı ve yere düşmüş olan valizini aldı. Koridorda şimdi garip, belli belirsiz seslerin oluşturduğu bir kargaşa vardı. "Ah, ah, ah, ah" diyordu genç kadın anlamsız bir ses tonuyla. Kargaşa, antraktaki seyircilerin gürültüsüne dönüştü; vagonun içinde ve dışında, yol boyunca bağırışlar, nidalar, açıklamalar, karşılaştırmalar, yakınmalar duyuluyordu. Tüm bunlardan, lokomotifin, tam makasta duran saman yüklü bir kamyona çarptığı ve ölen kamyon sürücüsü dışında kimseye bir şey olmadığı; lokomotifin raydan çıktığı ve Brailava'dan yedek bir lokomotif getirilene kadar biraz gecikme olacağı anlaşılıyordu. Bir ara daha, bir nokta değil çizgi; varamayış. Eduard günbatımının kızıl ışığında demiryolu boyunca bir yukarı bir aşağı yürüdü. Yediye doğru, kuzeyden değil güneyden bir yedek lokomotif geldi ve treni Kuzey Hattı'nın Krasnoy-Brailava tarifesinde sözü bile edilmeyen, Isestno adlı bir yerel istasyona çekti; orada beklerlerken gece oldu, yağmur yağdı, sonunda demiryolu düzeltildi, Brailava'dan gelen yedek lokomotif trene takıldı ve on buçukta Sumeny İstasyonuna vardılar.</p>

  <p>Trende yiyecek bir şey yoktu; kasvetli Isestno İstasyonunda da satıcı. Ne var ki Eduard yanında getirdiği tek valizi elinde, Sumeny'nin parlak mağaramsı kubbesi altında dolaşırken açlık hissetmiyordu. Sonunda trenden indiği için, sarsılmış hissediyordu kendini. Altı buçukta varmayı, istasyon yakınında bir otel bulup, akşam yemeği yemeyi planlamıştı ama şimdi yabancılar arasında durmuş, yemek yemek değil eve gitmek istiyordu. Diğerleri yanından hızla geçerek yüksek kapılardan çıkıp yağmurlu geceye adımını attı.</p>

  <p>"Taksi lazım mı?"</p>

  <p>"Tamam" dedi.</p>

  <p>"Nereye, efendim?"</p>

  <p>"Kamenny Sokağı, On Dört Numara."</p>

  <p>"Underhill'i geçince"dedi taksi şoförü, Eduard'ın o yörenin adına ve şarkı söyleyen bir adamın, bir tepenin altındaki bir adamın üzerine eğilmiş koyu mavi uçurumlara ilişkin hatırladıklarını onaylayarak. Ve kapıları, kirli camları zangırdayarak yola çıktı. Taksinin içi karanlıktı ve koku rahatlatıcıydı. Eduard şaşkın, neredeyse uykulu bir haldeyken kendini toparladı ve neredeyse eski haline döndü.</p>

  <p>"On Dörttü, değil mi?"</p>

  <p>"Evet."</p>

  <p>"Burası galiba. İşte On İki."</p>

  <p>Sokak numarasını göremiyordu. Bir ev vardı; yağmur, ağaçlar, karanlık vardı. Taksi şoförüne parasını ödedi, o da yavan, kibar, Kuzeyli sesiyle iyi geceler diledi.</p>

  <p>Üç taş basamak, çalılıklarla ve bir tür demir parmaklıkla ya da kafesle kuşatılmıştı. Süslemeli ahşap kapı üzerinde "14" yazıyordu. Yabancı bir şehir, yabancı bir sokak; kimin evi? İkiz anahtarlardan ilki kilide uydu. Kapıyı açtı, içeri baktı, içeri doğru birkaç adım attı ama kaçışı sağlama almak için kapıyı aralık bıraktı.</p>

  <p>Zifiri karanlık, kuru, soğuk. Yüksek çatılar üzerinde yağmurun sesi. Başka ses yok.</p>

  <p>Kapının sağında, elinin altında ışık düğmesini hissetti. "Ben geldim" demesi gerektiğini düşündü. Kime? Işığı yaktı.</p>

  <p>Hol karanlıkta göründüğünden çok daha küçüktü. Şimdi neredeyse sınırsız bir boşlukta olduğunu hissettiğini anladı ama bu sadece yağmurlu bir gecede eski bir evin sessiz ve döküntü ön koridoruydu. Güzel görünümlü siyah ve gri fayanslar üzerindeki halı aşınmıştı ve pek temiz değildi. Birisinin şapkası, büyük amcasının şapkası, eski bir fötr, küçük bir büfe üstünde terk edilmiş halde duruyordu. Avize sarımsı, puslu camdı.</p>

  <p>Kapı hâlâ aralıktı. Döndü ve kapıyı kapattı ve hiç düşünmeden anahtarlığı pantolon cebine koydu.</p>

  <p>Solda, yukarı çıkan merdivenler vardı. Koridor merdivenlerden sonra da devam ediyordu. Sağda ve koridorun sonunda birer kapı vardı; ikisi de kapalıydı. Oturma odası sağdaki odaydı; uçtaki ise mutfağa açılıyordu. Mutfağa giderken bir yemek odası vardı muhtemelen; hani şu yaşlıların yüksek tonda seslerinin geldiği. Odalara bakması gerekiyordu ama yorulmuştu. Birkaç gecedir rahat uyuyamıyordu ve tren yolculuğu, şoku, hissedilmeyen ölümü ve uzun rötarıyla onu sarsmıştı. Koridor tamamdı, eski şapka tamamdı ama daha fazlasına dayanamazdı. Sarımsı ışık hem merdivenleri hem koridoru aydınlatıyordu. Sağ eli dar, vernikli tırabzan üzerinde, merdivenlerden çıktı. Yukarıda koridoru geçip uçtaki kapıya gitti, onu açtı ve ışığı yaktı. Neden o kapıyı seçtiğini veya çocukken üst kata çıkıp çıkmadığını bilmiyordu. Burası ön yatak odasıydı; muhtemelen en büyük odaydı. Büyük amcasının uyuduğu ve belki de öldüğü oda olabilirdi, bir hastanede ölmediyse eğer ya da büyükbabasının odası. Otuz yıldır kullanılmamış da olabilirdi. Oda temizdi ve içinde az eşya vardı: yatak, masa, sandalye, iki pencere, şömine. Yatak yapılmıştı ve düzgündü; eski bir mavi örtü, gergin bir şekilde seriliydi üzerinde. Cam abajurlu tavan lambası loştu ve lamba yoktu.</p>

  <p>Eduard çantasını yatağın yanına koydu.</p>

  <p>Lavabo koridorun öteki ucundaydı. Önce suyun kesik olduğunu düşündü çünkü musluğu çevirdiğinde borulardan bir homurtu yükseldi; ama sonra pas tükürdü, kırmızı geğirdi ve temiz akmaya başladı. Eduard susamıştı. Musluktan su içti. Su paslı ve soğuktu; Eduard kuzeyin tadını alıyordu.</p>

  <p>Koridorda rafları camlı eski bir kitaplık vardı. Bir dakika o kitaplığın önünde durdu ama ışık azdı ve kitap adları ona bir şey ifade etmedi. Okuyamıyordu. Ön yatak odasına gitti ve mavi yatak örtüsünü açtı. Yatak ağır çarşaflar ve koyu renk bir battaniye ile örtülüydü. Elbiselerini çıkardı, ceket ve pantolonunu boş dolaba astı, ışığı kapattı, yağmurun içinden ışıldayan uzak sokak lambaları veya yaprakların gölgeleriyle titreşen karanlık odada soğuk yatağa gitti, uzandı, kafasını sert yastığa koydu ve uyudu.</p>

  <p>Güneşin aydınlattığı sabaha uyandı. Yan uzanmış, şömine üzerinde çapraz asılı duran süvari kılıçlarına bakıyordu.</p>

  <p>Bunların bir iğne ya da çekiç gibi amacını yalın biçimde dile getiren araçlar olduğunu düşündü. Amaçları, varlık nedenleri ya da anlamları ölümdü; insanları öldürmek için yapılmışlardı. Hafif eğimli ve hâlâ cilasız kılıçlar ölümdü, aslında kendi ölümüydü; bunu açıklık ve rahatlamayla görebiliyordu. Gözleri buna bakmakla meşgulken zihni öteki odalarda dolaşıyordu; gece görmediği odalarda, anahtarlarının elinde olduğu kapılarının onu kendi hayatına götüreceği odalarda: buradaki, Brailava'daki Büroya nakil isteği, Mart ayında dağlarda açan yabankirazı, ikinci evliliği, hepsi ama şu an için, bu oda, kılıçlar, gün ışığı... Sonunda varmıştı.</p>
</body>
</html>