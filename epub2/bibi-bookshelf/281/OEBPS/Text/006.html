<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/style.css"/>
  <title></title>
</head>

<body>
  <p class="p9"><span class="t5"><b>1</b></span></p>

  <p class="p10"><span class="t5"><b>Akasya Tohumlarının Yazarı</b></span></p>


  <p class="p0">Hayvandilbilimi Derneği Bülteni'nden Diğer Seçmeler</p>

  <p class="p0">KARINCA YUVASINDA BULUNAN ELYAZMALARI</p>

 

  <p class="p1"><span class="t6"><b>M</b></span>esajlar, karınca kolonisinin en derin katlarından birinden açılıp uzanan, dar ve düzensiz bir tünelin ucunda, yan yana, bir sıra oluşturacak biçimde dizilmiş kuru akasya tohumlarının üzerine salgıyla yazılmış olarak bulunmuştur. Araştırmacıların ilk dikkatini çeken, tohumların düzgün sıralanışı olmuştur.</p>

  <p>Mesajlar bölük pörçüktür ve çeviri de yaklaşık ve büyük ölçüde yoruma dayalıdır; ama metin bizce bilinen diğer hiçbir karınca dili metnine benzerlik göstermediğinden oldukça ilgi çekici görünmektedir.</p>

  <p class="p1"><br/></p>

  <p>1-13. Tohumlar</p>

  <p>Dokunaçlara dokunma[m]. vurma[m]. Kuru tohumlar üzerine ruhu[mu]n tatlılığını akıt[ırım], [Ben] ölünce bulunabilirler. Dokun[uyorum] bu kuru ağaçlara! Seslen[iyorum]! [Ben] burada[yım]!</p>

  <p class="p1"><br/></p>

  <p>Bu pasaj şu şekilde de okunabilir:</p>

  <p class="p1"><br/></p>

  <p>Dokunaçlara dokunma. Vurma. Kuru tohumlar üzerine ruhu[nun] tatlılığını akıt. [Sen] öldüğünde [başkaları] bulabilirler. Dokun bu kuru ağaçlara. Seslen: [Ben] burada[yım]!</p>

  <p class="p1"><br/></p>

  <p>Bilinen hiçbir karınca lehçesinde üçüncü tekil ve çoğul şahıs ile birinci çoğul şahıs dışında şahıs zamiri ve çekimi bulunmamaktadır. Bu metinde de fiillerin yalnızca kök biçimleri kullanılmıştır; bu nedenle söz konusu pasajın bir otobiyografi mi yoksa bir manifesto olarak mı yazıldığı anlaşılamamaktadır.</p>

  <p class="p1"><br/></p>

  <p>14-22. Tohumlar</p>

  <p>Uzundur tüneller. Tünelsizler daha uzun. Hiçbir tünel tünelsizin sonuna varamaz. Tünelsiz, on gün (yani sonsuza kadar) gideceğimiz yoldan daha öteye gider. Şan olsun!</p>

  <p class="p1"><br/></p>

  <p>"Şan olsun!" diye çevrilen işaret, geleneksel "Şan olsun Kraliçe'ye!" veya "Yaşasın Kraliçe!" veya "Kraliçe Var ol!" selamının ilk yarısıdır. Ancak, "Kraliçe" anlamına gelen sözcüğü/işaret atlanmıştır.</p>

  <p class="p1"><br/></p>

  <p>23-29. Tohumlar</p>

  <p>Nasıl ki yabancı-düşman karıncalar arasına düşen karınca öldürülür, karıncasız karınca da ölür; ama karıncasız olmak bal peteği kadar tatlıdır.</p>

  <p class="p1"><br/></p>

  <p>Kendisininkinden başka bir koloniye sızan bir karınca genellikle öldürülmektedir. Diğer karıncalardan ayrı düştüğünde de birkaç günden fazla yaşayamaz. Bu pasajdaki güçlük "karıncasız" sözcüğünde/işaretindedir. Bunun karınca dilinde "yalnız" sözcük/işareti anlamına geldiğini sanıyoruz.</p>

  <p class="p1"><br/></p>

  <p>30-31. Tohumlar</p>

  <p>Yumurtaları ye! Yükseklere çıksın Kraliçe!</p>

  <p><br/></p>

  <p>31. tohum üzerinde bulunan bu cümle yoğun tartışmalara konu olmuştur. Önemli bir sorundur bu; zira bundan önce gelen tüm tohumlar ancak bu sonsöz ışığında anlaşılabilir. Dr. Rosbone, kanatsız nötr-dişi bir işçi karınca olan yazarın kanatlanmayı ve yeni bir Kraliçe ile birlikte yukarı uçarak yeni bir koloni kurmayı umutsuzca arzuladığını ileri sürmektedir. Metnin bu biçimde yorumlanması mümkün olsa da biz metnin içeriğinde bunu destekleyen hiçbir şey olmadığı kanısındayız. Özellikle de bir önceki, 30 sayılı tohumda yazılı "Yumurtaları ye!" cümlesinde. Bu okuma şaşırtıcı olsa bile tartışma götürmez.</p>

  <p>31 sayılı tohuma ilişkin karışıklığın "yüksek" kavramının etnosentrik bir yorumundan kaynaklandığını söylemeye cüret edeceğiz. Bizim için "yüksek, yukarı" iyi bir yöndür. Ancak bir karınca için aynı şey söz konusu değildir. "Yukarısı" yiyeceğin geldiği yerdir, burası doğru; ama "aşağısı" da güvenliğin, huzurun, sılanın bulunduğu yerdir. "Yukarısı" kavurucu güneştir, donduran gecedir, tünellerin korunağından yoksun kalmaktır; sürgündür, ölümdür. Bu nedenle kendi tünelinin yalnızlığı içindeki bu garip yazarın eline geçirebildiği araçlarla, bir karıncanın düşünebileceği en büyük laneti ifade ettiğini varsayıyoruz. Bu yüzden 30-31. tohumların, insan terimleriyle, doğru karşılığı şudur:</p>

  <p>Yumurtaları ye! Yerin dibine batsın Kraliçe!</p>

  <p>Elyazması ilk bulunduğunda, 31. tohumun yanında küçük bir işçinin ezilmiş vücudu bulunmuştur. Büyük bir ihtimalle koloninin askerlerinden birinin dişleriyle kafası gövdesinden koparılmıştır. Müzikal bir diziye benzer biçimde, dikkatle düzenlenmiş tohumlara dokunulmamıştır. (Asker kastından karıncaların okuma-yazması yoktur; bu yüzden asker, yenilebilir çekirdekleri çıkarılmış faydasız tohumlarla ilgilenmemiş olabilir.) Akasya Tohumlarının Yazarının ölümünden bir süre sonra, komşu karınca yuvası ile yapılan savaş sonucunda kolonideki tüm karıncalar ölmüştür.</p>

  <p class="p3">G.D'Arbay, T.R. Bardol</p>

  <p class="p1"><br/></p>

  <p class="p0">BİR KEŞİF GEZİSİ DUYURUSU</p>

  <p class="p1"><br/></p>

  <p>Penguen dilini okumakta karşılaşılan büyük zorluklar sualtı kamerasının kullanımıyla büyük ölçüde azalmıştır. Film üzerinde, hiç olmazsa yazının bulanık sekanslarını tekrarlamak ve yavaşlatmak mümkün olmakta, sürekli tekrar ve sabırlı bir çalışma yardımıyla bu zarif ve canlı edebiyatın birçok öğesi anlaşılabilmededir. Ne var ki nüanslar ve belki de öz, bize daima uzak kalmak durumundadır.</p>

  <p>Yazıtların, Yabankazı dili ile uzaktan akrabalığını ortaya koyarak Penguence'deki kapsamlı ilk sözlüğün hazırlanmasını mümkün kılan Profesör Duby olmuştur. Daha önce Yunusça ile kurulan benzerlikler pek yarar sağlamadığı gibi araştırmacıları da yanlış sonuçlara götürüyordu.</p>

  <p>Neredeyse yalnızca kanatlar, boyun ve hava ile yazılan bir yazının, güdük boyunlu, yüzgeç kanatlı bu su-yazarlarının şiirini açıklıyor oluşu gerçekten garip görünmekteydi. Ancak penguenlerin, aksi yönde tüm kanıtlara rağmen aslında birer kuş olduğunu düşündüğümüzde bu kadar garip gelmemektedir.</p>

  <p>Yazılarının biçim olarak Yunus diline benzemesi içerik bakımından da benzerlik taşıdığı anlamına gelmez. Gerçekten de böyle bir benzerlik yoktur. Aynı olağandışı kıvrak zekâ, çılgın mizah kıvılcımları, yaratıcılık ve eşi bulunmaz zarafet hiç kuşkusuz göze çarpmaktadır. Balıklar âleminin sayıları binleri bulan edebiyatında böylesi bir mizaha pek nadir rastlanmaktadır ve bu da çoğu kez basit ve ilkeldir. Köpekbalığıyla Hani Balığı'nın muhteşem zarafeti tüm Balina ve Yunus yazıtlarındaki coşkun dirimsellikten çok farklıdır. Coşku, canlılık ve mizah, tüm Penguen yazarlarında ve hatta Fok <i>auteur</i>lerinin en iyilerinde görülen ortak özelliklerdir. Vücut ısısı bir bağdır. Ama beynin ve rahmin yapısı bir engel oluşturmaktadır! Yunuslar yumurtlamazlar. Bu basit olguda dünya kadar farklılık yatmaktadır.</p>

  <p>Profesör Duby'nin bize penguenlerin aslında birer kuş olduğunu, yüzmeyip aslında suda uçtuğunu hatırlatmasından sonradır ki hayvandilbilimciler penguenlerin deniz edebiyatını kavrayabildiler; ancak bundan sonra millerce uzunluktaki film kayıtları yeniden incelenip değerlendirilebildi.</p>

  <p>Ancak çeviri güçlüğü hâlâ sürmektedir.</p>

  <p>Adelie lehçesinde bir dereceye kadar umut verici gelişmeler olmuştur. 31° Fahrenhayt soğukta, planktonlarla dolu, sebze çorbası yoğunluğundaki, fırtınalı bir okyanusta kinetik bir grup performansını kaybetmenin ne kadar güç olduğu malumdur; yine de Ross Buz Sınırı Edebiyat Çevresinin gayretli çalışmaları sayesinde büyük başarılar elde edilmiştir. Leningrad Balesi'nden Anna Serebryakova'nın sunuşuyla dünya çapında ün kazanan Güz Şarkısı'nın "Buzdağının Altında" adlı bölümü bunun en iyi örneğidir. Hiçbir sözel yorum Bayan Serebryakova'nın versiyonunun coşkusuna erişememektedir. Çünkü açıkçası, Leningrad Balesi korosunun eşsiz bir güzellikte icra ettiği, özgün metindeki çoğulluğu yazıyla yeniden üretmek imkânsızdır.</p>

  <p>Gerçekten de Adelie lehçesinden —ya da herhangi bir kinetik metin grubundan— yapılan, çeviri adını verdiğimiz yorumlar basit bir ifadeyle notlardan ibarettir; operasız libretto gibidir. Bale versiyonu ise hakiki çeviridir. Kelimelerle anlatılan her şey daima eksik kalır.</p>

  <p>Bu nedenle, bu iddiamın öfke haykırışları veya kahkahalarla karşılanacağını bile bile hayvandilbilimciler için —sanatçı ve amatörlerin tersine— Penguence'deki kinetik deniz yazılarının en az umut veren çalışma alanı olduğu kanısındayım: Dahası tüm o çekiciliği ve görece yalınlığına rağmen Adelie lehçesinin İmparatordan daha az umut veren bir alan olduğu görüşündeyim.</p>

  <p>"imparator!" Meslektaşlarımın tepkisini tahmin edebiliyorum... imparator! Tüm Penguen lehçeleri içinde en zor, en uzak olanı. Bizzat Profesör Duby'nin, "İmparator penguenin edebiyatı Antarktika'nın donmuş yüreği kadar erişilmez, ulaşılmazdır. Güzellikleri başka bir dünyaya aittir; bizim için değildir" sözleriyle ifade ettiği dil.</p>

  <p>Olabilir. Zorlukları yadsımıyorum. Bunlar arasında hiç de yabana atılmayacak biri de İmparatorların diğer penguenlerden çok daha içe dönük ve kapalı, vakur yaradılışlarıdır. Ama paradoksal bir biçimde, benim umut bağladığım şey de işte bu içe kapalılıktır. İmparator yalıtılmış değil toplumsal bir kuştur ve üreme dönemlerinde karaya çıktığı zaman Adelie gibi koloniler halinde yaşar; ama bu koloniler Adelie türlerinden çok daha küçük ve sessizdirler. Bir imparator kolonisinin üyeleri arasındaki bağlar, toplumsal olmaktan çok kişiseldir. İmparator bir bireycidir. Bu yüzden İmparator edebiyatının koro halinde değil, tek tek yazarlar tarafından oluşturulduğuna kesin gözüyle bakıyor ve bundan ötürü insan konuşma diline çevrilebileceğini düşünüyorum. Kinetik bir edebiyattır bu; ama deniz yazınının uzamsal olarak yaygın, hızlı, çok katlı korolarından ne kadar da farklıdır! Tam bir çözümleme ve aslına yakın transkripsiyon nihayet mümkün olacaktır.</p>

  <p>"Ne!" diyecek eleştirmenlerim, "orada, kış ortası karanlığında, buzullarda -60 derece soğukta, asla erimeyen buzlar üzerinde, ayaklarının dibinde birer yumurtayla oturan birkaç garip kuşun acayip şiirini kaydetmek için kalkıp da Cape Crozier'e, buzullara, -60 derece soğuğa mı yollanacağız?"</p>

  <p>Benim cevabım evet! Profesör Duby gibi benim de önsezilerim bu şiirin, yeryüzünde bir eşini daha bulamayacağınız kadar dünya ötesi bir güzellikte olduğunu söylüyor bana.</p>

  <p>Bilimsel merak ve estetik risk ruhları hâlâ güçlü olan meslektaşlarıma sesleniyorum. Şöyle bir şey hayal edin: buzlar, bembeyaz kar, karanlık, rüzgârın bitmek bilmez uğultusu ve haykırışları. Bu kapkara yalnızlık içinde çömelmiş, küçük bir şairler topluluğu. Açlıktan ölmek üzereler; haftalarca yiyecek bulamayacaklar. Her birinin ayağının üzerinde, ılık karın tüylerinin altında, buzun ölümcül dokunuşundan saklanan koca bir yumurta duruyor. Bu şairlerin hiçbiri diğerlerini duyamaz, göremez. Sadece bir ötekinin sıcaklığını hissedebilir. Onların şiiri budur; onların sanatı budur. Tüm kinetik edebiyatlar gibi, sessizdir, ama öteki kinetik edebiyatların aksine durgundur, dile getirilemeyecek denli incedir. Bir tüyün kabarışı; bir kanadın çırpınışı; bir dokunuş, yanınızdakinin hafif, belli belirsiz, sıcak dokunuşu. Anlatılmaz, dayanılmaz, karanlık yalnızlığın içindeki olumlama. Yokluk içinde varlık. Ölüm içinde dirim.</p>

  <p>UNESCO'dan yüklü bir fon koparıp bir keşif gezisi düzenlemiş bulunmaktayım. Halen, dört kişilik boş yerimiz var. Perşembe günü Antarktika'ya doğru yola çıkıyoruz. Bizle gelmek isteyen varsa, buyursun!</p>

  <p class="p3">D. Petri</p>

  <p class="p1"><br/></p>

  <p class="p0">HAYVANDİLBİLİM DERNEĞİ BAŞKANI'NIN BAŞYAZISI</p>

  <p class="p1"><br/></p>

  <p>Dil nedir?</p>

  <p>Hayvandilbiminin temelinde varolan bu soru bizzat bilimin varlığı ile —bulgusal olarak— yanıtlanmıştır. Dil iletişimdir. Teori ve araştırmalarımızın dayandığı ve tüm bulgularımızın türediği öncül budur ve keşiflerimizin başarısı bu öncülü doğrulamaktadır. Ne var ki, bununla bağlantılı ama özdeş olmayan "Sanat nedir?" sorusuna tatmin edici bir yanıt verebilmiş değiliz.</p>

  <p>Tolstoy, başlığını bu sorudan alan bir kitabında bunu kesin ve açık bir şekilde yanıtlamıştır: Sanat da iletişimdir. Bu yanıt hayvandilbilimciler tarafından, kanımca yeterince incelenmeden ve hiçbir eleştiri getirilmeden kabullenilmiştir.</p>

  <p>Örneğin, hayvandilbilimciler neden sadece hayvanları incelerler?</p>

  <p>Neden? Çünkü bitkiler iletişim kurmazlar. Bitkiler iletişim kurmazlar; bu bir olgudur. Bu nedenle bitkilerin dili yoktur; bu da tamam. Temel öncülümüzün bir sonucu. Bu, nedenle bitkilerin sanatı da yoktur. Ama bir dakika! Bu temel öncülümüzden değil, tartışmasız kabullenilen Tolstoycu savdan kaynaklanmaktadır.</p>

  <p>Ya sanatlar iletişimsel değilse?</p>

  <p>Ya da kimi sanatlar iletişimsel, kimileri değilse?</p>

  <p>Biz, aktif, yırtıcı hayvanlar olduğumuzdan (doğal olarak) aktif, yırtıcı, iletişimsel bir sanat arıyoruz ve onu bulduğumuzda hemen tanıyoruz. Bu tanıma gücü ve anlama yetilerinin gelişimi yeni ve büyük bir kazanımdır.</p>

  <p>Ama şunu da teslim edelim ki hayvandilbiliminin son yirmi-otuz yılda gerçekleştirdiği görkemli ilerlemeye rağmen hâlâ keşif çağının başındayız. Kendi öncüllerimizin esiri olmamalıyız. Gözlerimizi önümüzde uzanan daha geniş ufuklara çevirmedik henüz. Bitkilerin neredeyse dehşet verici meydan okumasıyla yüz yüze gelmedik daha.</p>

  <p>Eğer iletişimsel olmayan, bitkisel bir sanat varsa, bilim dalımızın temelleri üzerinde yeniden düşünmeli ve bir dizi yeni teknik öğrenmeliyiz.</p>

  <p>Zira, Gelincik cinayetlerinin gizemlerini, Kurbağagillerin erotikasını veya yersolucanlarının tünel destanlarını incelemekte kullanılan eleştirel ve teknik becerilerin kızılağaç ya da enginarın sanatına doğrudan doğruya uygulanması mümkün değildir.</p>

  <p>Kalküta'da Dr. Srivas tarafından başlatılan zaman-aralığı fotoğraflarıyla bir Günebakan sözlüğü oluşturma yolundaki çabaların başarısız kalması —yine de soylu bir başarısızlıktır bu— bunun kanıtıdır. Övgüye değer bir girişimdi bu ama başarısızlığa mahkûmdu. Çünkü yaklaşımı kinetik bir yaklaşımdı; kaplumbağa, istiridye ve tembel hayvanın iletişimsel sanatlarına uygulanabilir bir yöntemdir bu. Sorunun çözümünü bitkilerin hareketlerinin aşırı yavaşlığında aradı ama ötesini göremedi.</p>

  <p>Oysa, sorun çok daha büyüktü. Bulmaya çalıştığı sanat, varsa eğer, iletişimsel olmayan ve muhtemelen de kinetik olmayan bir sanattır. Bilinen tüm hayvan sanatlarının birincil öğesi, matrisi ve ölçeği olan Zaman, belki de hiç yer almaz bitki sanatında. Bitkiler sonsuzluk ölçeğini kullanıyor olabilirler. Bilemiyoruz.</p>

  <p>Bilemiyoruz. Tahmin edebildiğimiz tek şey varsayımsal Bitki Sanatının Hayvan Sanatından tamamen farklı olduğudur. Ne olduğunu söyleyemiyoruz; henüz keşfetmedik. Yine de belirli bir kesinlikle tahmin edebiliyorum ki vardır ve keşfedildiğinde görülecektir ki bir etki değil tepkidir: İletişim değil algılamadır. Bildiğimiz ve tanıdığımız sanatın tam karşıtı olacaktır bu. Göreceğimiz ilk edilgen sanat olacaktır.</p>

  <p>Sahiden bilebilir miyiz onu? Biraz olsun anlayabilir miyiz?</p>

  <p>Son derece zor olacaktır. Bu çok açık. Ama umutsuzluğa kapılmayalım. Unutmayalım ki, çok değil, daha yirminci yüzyılın ortalarında çoğu bilim adamı ve çoğu sanatçı Yunusça'nın dahi anlaşılamaz ya da anlamaya değmez olacağını düşünüyordu. Bir yüzyıl daha geçsin, belki o zaman bize de böyle güleceklerdir. "Düşünebiliyor musun, azizim" diyecektir bir bitkidilbilimci bir sanat eleştirmenine, "daha eğreltiotu okumasını bile bilmiyorlardı." Ve cehaletimize gülerek sırt çantalarını yüklenip bisikletlerine atlayacak, Pike Zirvesinin kuzeye bakan yüzünde henüz açığa çıkarılmış yosun şiirlerini okumaya gideceklerdir.</p>

  <p>Ve onlarla birlikte veya onların ardından daha da cüretli bir serüvenci gelecektir belki de; yosunun zarif ve fani şiirlerini boş verip diplerde yatan, daha az iletişimsel, çok daha edilgen, tümüyle zaman ötesi olan, soğuk, volkanik kaya şiirlerini çok çok önceleri, uzayın muazzam yalnızlığı ve daha da muazzam kalabalığı içinde bizzat yeryüzünün dile getirdiği her bir sözcüğü okuyacak ilk yerdilbilimci.</p>
</body>
</html>