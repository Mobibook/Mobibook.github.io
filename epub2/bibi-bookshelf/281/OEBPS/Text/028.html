<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/style.css"/>
  <title></title>
</head>

<body>
  <p class="p9"><span class="t5"><b>18</b></span></p>

  <p class="p10"><span class="t5"><b>Kadın Kocasını Anlatıyor</b></span></p>

  <p class="p1"><span class="t6"><b>İ</b></span>yi bir koca, iyi bir babaydı. Anlamıyorum, inanmıyorum. Gerçekten olduğuna inanamıyorum. Gözlerimle gördüm; ama gerçek olamaz. Olamaz. Her zaman çok ince biriydi. Onu çocuklarla oynarken görseydiniz bir kez... Onu çocuklarla oynarken gören hiç kimse onda kötülük olduğuna, en ufak bir şey olduğuna inanamazdı. Onunla ilk karşılaştığımda Kaynak Gölünün karşı yakasında, annesiyle birlikte yaşıyordu. Onları, anne oğul sık sık beraber görüyor, ailesiyle bu kadar iyi geçinen bu genç adamın tanımaya değer biri olduğunu düşünüyordum. Sonra bir keresinde ormanda tek başıma yürürken onu avdan dönerken gördüm. Bir şey yakalayamamıştı, tek bir tarla faresi bile; ama bu, moralini bozmamıştı. Sabah havasının tadını çıkararak geziniyordu. En hoşlandığım yanlarından ilki bu oldu. Hiçbir şeyi kafasına fazla takmıyor, işler istediği gibi gitmedi diye halinden şikâyet edip homurdanmıyordu. Böylece konuşmaya başladık. Ve bundan sonra her şey yolunda gitti herhalde ki kısa süre sonra buradan ayrılmaz olmuştu. Ve kız kardeşim şey dedi —bu arada annemle babam evvelki yıl güneye göçüp burasını bize bırakmıştı— biraz şaka yollu olsa da ciddi ciddi: "Pekâlâ. Her gün gece yarısına kadar burada kalacaksa bana yer yok sanırım!" Ve gitti. Çekip gitti. Birbirimize hep yakındık; kız kardeşim ve ben. Bu hiç değişmedi. Bu zor zamanda onsuz yapamazdım.</p>

  <p>Böylece, o buraya gelip benimle yaşamaya başladı. Bütün söyleyebileceğim şu: Hayatımın en mutlu yılıydı. Bana karşı o kadar iyiydi ki... Son derece çalışkandı, hiç tembellik etmezdi; iriyarıydı, yakışıklıydı. Herkes ona bakakalırdı. Eee, öyle gencecik birine kim bakmaz ki! Gece toplantılarında, hep ona şarkı söyletirlerdi. O denli güzeldi sesi. Güçlü bir şekilde şarkıyı başlatır, diğerleri de ince ve kalın sesleriyle ona katılırlardı. Şimdi düşününce tüylerim diken diken oluyor: çocuklar henüz bebek olduğu için toplantılara katılamadığım zamanlarda ağaçların arasından bana ulaşan sesi ve ay ışığı, yaz geceleri, parlayan dolunay... O kadar güzel bir şey duyamayacağım bir daha. Böyle bir coşkuyu tanımayacağım hiç.</p>

  <p>Ay yüzündenmiş; öyle diyorlar. Ay yüzünden, bir de kan. Babasının kanında varmış. Babasını hiç tanımadım; kim bilir ona ne olmuştur şimdi? Beyazsu taraflarından geliyordu; buralarda hiç akrabası yoktu. Hep oraya geri döndüğünü düşünürdüm; ama şimdi bilemiyorum. Kocamın başına gelenlerden sonra onun lafı çok geçti. Hakkında hikâyeler anlattılar. Kanındaki bir şeymiş, öyle diyorlar, hiçbir şey çıkmayabilirmiş, çıkarsa da ayın halleri yüzünden çıkarmış. Hep, ay karardığında olurmuş. Herkes evinde uyurken. Kanındaki lanetten gelen bir şeymiş, öyle diyorlar ve uyuyamadığı için, dışarıya çıkıp, yakıcı güneşe doğru gidermiş, her zaman tek başına. Kendi gibileri bulmak için diyorlar.</p>

  <p>Öyle de olabilir gerçekten. Çünkü kocam yapardı bunu. Doğrulup sorardım: "Nereye gidiyorsun" ve o da cevap verirdi: "Ha, şeye, ava; akşama gelirim." Başka biri gibi olurdu, sesi bile farklı gelirdi. Ama o sırada uyku gözümden akar, çocukları da uyandırmak istemezdim; ayrıca o da o kadar iyi ve sorumluluk sahibi biriydi ki "Neden?", "Nereye?" falan diye sormak hiç aklımın ucundan geçmezdi.</p>

  <p>Yani, bilemedin üç veya dört kez oldu. Geç saatte bitkin bir şekilde gelirdi ve onun kadar iyi huylu birinden beklenmeyecek kadar aksi olurdu; iki çift laf etmek bile istemezdi. Herkes arada bir aksileşir, bu zamanlarda da üstüne gitmek işe yaramaz diye düşünüyordum. Ama beni endişelendirmeye başlamıştı. Gitmesi değil, öyle yorgun ve garip bir halde gelmesi. Kokusu bile garip oluyordu. Tüylerim ürperdi sonunda. Dayanamayıp söyledim: "Bu ne; bu kokular? Her yanını sarmış!" O da, "Bilmiyorum" diye kestirip attı ve uyur gibi yaptı. Ama benim fark etmediğimi düşündüğü bir sırada kalkıp iyice yıkandı. Ama o kokular günlerce tüylerinden çıkmadı; yatağımıza bile sindi.</p>

  <p>Sonra da o korkunç şey. Nasıl anlatmalı, bilemiyorum. Aklıma gelince ağlamak geliyor içimden. En küçük yavrumuz, küçük bebeğim babasından birdenbire uzaklaştı. Bir gecede. O geldiğinde korkudan donakalıp şöyle bir baktı, sonra ağlamaya başladı ve arkama saklandı. Daha tam konuşamıyordu; ama sürekli, "Gönder şunu, gönder şunu!" deyip duruyordu.</p>

  <p>Bunu işittiği zaman gözlerindeki o bir anlık bakış!.. Asla hatırlamak istemediğim bir şey bu. Unutamadığım bir şey. Kendi çocuğuna bakarken gözlerinin aldığı o ifade.</p>

  <p>Çocuğa döndüm ve "Çok ayıp; ne oldu sana!" diye azarladım onu; ama bir yandan da sımsıkı tutuyordum çünkü ben de korkmuştum. Korkudan tir tir titriyordum.</p>

  <p>O da o zaman uzaklara bakıp, "Herhalde kötü bir rüya gördü" gibisinden bir şeyler söyledi ve öyle geçiştirdi. Ya da öyle yapmaya çalıştı. Ben de öyle. Ve babasından korkup deliye dönen bebeğime gerçekten sinirlendim. Ama elinden başka bir şey gelmiyordu ve ben de onu değiştiremezdim.</p>

  <p>Bütün gün bizden uzak durdu. Çünkü biliyordu, sanırım, ayın bu gece doğmayacağını.</p>

  <p>İçerisi sıcak ve kapalıydı ve karanlıktı; hepimiz uyuyakalmıştık. Derken bir şey beni uyandırdı. Yanımda değildi. Girişten hafif bir gürültü geldi, kulak verdim. Ben de kalktım; çünkü dayanamıyordum artık. Girişe doğru gittim; orada ışık vardı, kapıdan içeri sızan keskin güneş ışığı. Ve onu gördüm. Dışarıda, girişteki uzun çimenlerin yanında duruyordu. Başı o yana bu yana sallanıyordu. Derken oturdu; yorgun düşmüş gibiydi ve ayaklarına baktı. Kımıldamadan içeride durmuş onu seyrediyordum; neden bilmem.</p>

  <p>Ve neye baktığını gördüm. Değişimi gördüm. Önce ayaklarından başladı. Uzuyorlardı. Her bir ayağı uzadı, gerildi; başparmağı geriliyor, ayakları uzuyordu, etli ve beyaz ve üzerilerinde hiç tüy yoktu.</p>

  <p>Vücudundaki tüm tüyler dökülmeye başladı. Hepsi güneşte kuruyup gitmiş gibiydi. Baştan ayağa bembeyazdı, tıpkı bir solucanın derisi gibi. Ve yüzünü çevirdi. Ben bakarken o da değişiyordu. Düzleşti, daha da düzleşti; ağzı düz ve genişti ve dişleri, düz ve bir örnek. Kulakları gitti, gözleri mavileşti, ki bu, çevresinde beyaz halkalar olan bir maviydi. O düz, yumuşak, beyaz suratıyla bana bakıyordu.</p>

  <p>Sonra iki ayağı üzerine dikildi.</p>

  <p>Onu gördüm, onu, aşkımı o iğrenç yaratığa dönüşürken gördüm.</p>

  <p>Kımıldayamıyordum ama orada, girişte durmuş gözlerimi gün ışığından ayırmadan tir tir titriyordum. Çılgın, korkunç bir ulumaya dönüşen bir hırıltı kopardım. Acılı bir uluma, bir korku uluması, bir çağrı uluması. Ve diğerleri de işitti; uyuyanlar bile uyandı.</p>

  <p>Kocamın dönüştüğü o şey gözlerini dikip de uzun uzun baktı ve yüzünü evimizin girişine doğru uzattı. Ölüm korkusuyla donup kalmıştım; ama arkamda çocuklar uyanmıştı, bebek inliyordu. Annelik öfkem kabardı birden, hırlayıp biraz ileri çıktım.'</p>

  <p>İnsan-şey etrafına bakmıyordu. İnsan yerlerinden gelenler gibi silahı yoktu. Ama uzun beyaz ayağı ile ağır bir dal parçasını yakalamış, ucunu evimize, üstüme doğru tutuyordu. Dalın ucuna dişlerimi geçirdim ve onu geri çekilmeye zorladım; çünkü insanın, fırsatını bulursa çocuklarımızı öldüreceğini biliyordum. Ama o sırada kız kardeşim geliyordu. Başını eğerek, kızgın yaz güneşi gibi sarı gözleriyle insanın üstüne doğru koştuğunu gördüm. İnsan ona doğru dönüp, vurmak üzere dalı kaldırdı. Ama annelik öfkesiyle kapıdan fırladım; ötekiler de çağrımı duymuş geliyorlardı. Bütün bir takım orada, kör edici aydınlıkta ve öğle güneşinin sıcağında bir araya gelmiştik.</p>

  <p>İnsan, bize baktı, yüksek sesle bağırdı ve tuttuğu dal parçasını sallamaya başladı. Sonra korkuya kapılıp dağın aşağı tarafındaki boş tarlalara ve ekim alanlarına doğru kaçmaya başladı. İki ayağı üzerinde sıçrayarak ve sallanarak koşuyordu ve biz de peşinden gittik.</p>

  <p>En arkadan ben gidiyordum çünkü aşkım, içimdeki öfke ve korkuyu hâlâ engelliyordu. Koşarken onu yere devirdiklerini gördüm. Kız kardeşimin dişleri gırtlağındaydı. Oraya gittiğimde ölmüştü. Diğerleri kanın tadı ve kokusu yüzünden ölünün yanından uzaklaşıyordu. Gençler korkuyla sinmişti ve bazıları ağlıyordu. Kız kardeşim ağzındaki tadı silmek için ağzını önayaklarına sürtüp duruyordu. Yanına gittim, çünkü o şey ölünce büyünün, lanetin bozulacağını, kocamın —ölü veya diri— geri geleceğini düşünüyordum. Tek istediğim onu, gerçek aşkımı hakiki biçimiyle, tüm güzelliğiyle görmekti. Ama orada yatan yalnızca beyaz, kanlı, ölü bir insandı. Geri çekildik, çekildik, döndük ve tepelere, gölgeli ormana, alacakaranlığa, güzelim karanlığa doğru kaçtık.</p>
</body>
</html>