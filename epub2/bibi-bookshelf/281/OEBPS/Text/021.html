<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/style.css"/>
  <title></title>
</head>

<body>
  <p class="p9"><span class="t5"><b>13</b></span></p>

  <p class="p10"><span class="t5"><b>Labirentler</b></span></p>

  <p class="p1"><span class="t6"><b>B</b></span>ütün zekâmı kullanmak, cesaretimi sonuna kadar korumak için elimden geleni yaptım; ama bu işkenceye daha fazla dayanamayacağımı biliyordum artık. Zaman algılarım karmakarışık; ama duygularımı bundan böyle estetik denetim altında tutamayacağımı anlayalı birkaç gün oldu, sanırım ve fiziksel çöküş de neredeyse tamamlandı. Hiçbir büyük devinimi gerçekleştiremiyorum. Konuşamıyorum. Bu ağır, yabancı havada soluk almak gitgide zorlaşıyor. Felç göğsüme ulaştığında öleceğim. Belki de bu gece.</p>

  <p>Yaratığınki rafine bir acımasızlık; ama yine de akıldışı. Baştan beri amacı beni açlıktan öldürmek olsaydı bana yiyecek vermemekle yetinebilirdi. Oysa, bol bol yiyecek verdi bana, dağlar kadar yiyecek, istediğimden bile fazla yonca yaprağı. Gerçi taze değildiler. Kupkuruydular, ölüydüler. Onları bizim için hazmedilir kılan unsur yok olmuştu; toprak yemekten bir farkı yoktu. Yine de oradaydılar, yoncanın tüm o kokusu ve görüntüsüyle, dayanılmaz ölçüde iştah açıcıydılar. Başlangıçta değil, elbette. Ben bir çocuk değilim ki kurumuş yonca yaprakları yiyeyim diye kendi kendime söylenip durdum. Ama mide, akıldan daha kolay boyun eğiyor. Bir süre sonra, bir şeyler çiğnesem daha iyi olacak gibi geldi; acıyı dindirip bağırsakları dolduracak bir şey, işte her ne olursa. Ben de yedim, yedim ve açlıktan öldüm. Neyse ki artık hiçbir şey yiyemeyecek kadar bitkindim.</p>

  <p>O inceden inceye düşünülmüş, sapkın acımasızlık bütün davranışlarında kendini gösteriyor. Ve en kötüsü de başta öylesine bir rahatlama ve sevinçle kabullendiğim şey: labirent. İlk yakalandığımda aklım fena halde karışmıştı. Bir dev tarafından yakalanıyorum, bir hapishaneye atılıyorum ve hapishanenin etrafında da kafa karıştırıcı, mekânsal olarak huzursuz edici bir yer var. Garip, pürüzsüz, eğimli duvar ve tavan yabancı bir maddeden yapılmış ve hatları bana çok anlamsız geliyor. İşte bu yüzden, oradan alınıp bütün bu tuhaflıklar arasında bir labirente, tanıdık, hatta aşina gelen bir labirente konulmak benim için büyük bir huzursuzluğun ardından gelen bir direnç ve umut anı oldu. Belli ki bir tür deneme ya da soruşturma için bu labirente konulmuştum; iletişim kurmak için ilk kez bir girişimde bulunuluyordu. Elimden geldiğince yardımcı olmaya çalıştım. Ama çok geçmeden yaratığın iletişim kurmak gibi bir amacının olmadığını anlamaya başladım.</p>

  <p>Zeki o, çok zeki; bunu gösteren binlerce kanıt var. Her ikimiz de zeki canlılarız, her ikimiz de labirent kurucularıyız: Birbirimizle konuşmayı öğrenmek oldukça kolay olurdu. Şayet yaratığın istediği şey bu olsaydı. Ama değil. Kendisi için nasıl labirentler kuruyor, bilmiyorum. Benim için yaptıkları birer işkence aracı.</p>

  <p>Labirentler, dediğim gibi temel olarak bilinen türdendi; yalnızca duvarları, balçıktan daha soğuk ve daha pürüzsüz olan o yabancı maddeden yapılmıştı. Yaratık her dehlizin ucuna bir yığın kurumuş yaprak koymuştu. Nedenini bilmiyorum; bir tür tören ya da batıl inanç olabilir. Beni yerleştirdiği ilk labirent bebeklere özgü kısalık ve basitlikteydi. Üzerinde bir anlam ifade eden ya da en azından ilginç, hiçbir şey yoktu. İkincisi ise Kapısız Olumlamanın basit bir versiyonuydu; yapmak istediğim güven verici, iddialı duyuru için oldukça elverişliydi. Ve en sondaki, yedi koridorlu ve on dokuz bağlantılı labirent, Maluvia tarzına, Yeni Dışavurumcu tekniklerin neredeyse tümüne şaşırtıcı bir yakınlık gösteriyordu. Yaratığın mekân anlayışına göre bazı uyarlamaların yapılması gerekmişti; ama bu uyarlamalarda da belirli bir yaratıcılık söz konusuydu. Bu labirent üzerinde çok çalıştım: Gece boyu planlar yaptım; bağlantıları ve boşlukları, geçişleri ve durakları, Doğru Hat'ın düzensiz, alışılmadık ama yine de güzel seyrini tekrar tekrar gözümün önüne getirdim. Ertesi gün, uzun labirente yerleştirilip yaratık da gözlemlemeye başladığında, Sekizinci Maluvia dansını en ince ayrıntısına kadar icra ettim.</p>

  <p>Pek parlak bir icra olmadı. Sinirliydim ve uzam-zaman parametreleri kesin değildi. Ama Sekizinci Maluvia en zavallı labirentte, en kaba icrada bile muhteşemdir. "Bulut" temasının acayip bir biçimde antik sarmal motifiyle birleşerek tekrar tekrar ortaya çıktığı dokuzuncu bölümdeki dönme hareketleri karşı konulmaz güzelliktedir. Bunların çok yaşlı biri tarafından icra edilişini seyretmiştim. O kadar yaşlı ve kaskatıydı ki hareketleri ima etmekle yetiniyordu yalnızca. Bir gölge jesti, temaların silik bir yansıması. Ne var ki seyreden herkes yerinde çakılı kalmıştı. Varlığımızı bundan daha soylu bir şekilde belirtmenin başka yolu yok. İcra ederken kendim bile hareketlerin gücüne kapılmış, bir tutsak olduğumu, beni izleyen yabancı gözleri unutmuştum; labirentin ve kendi güçsüzlüğümün eksiklerini aştım, Sekizinci Maluvia'yı daha önce hiç yapmadığım kadar güzel sergiledim.</p>

  <p>Biter bitmez yaratık beni aldı ve ilk labirente koydu; o kısa labirente, daha konuşmasını bile bilmeyen bebekler için yapılmış olana.</p>

  <p>Aşağılama kasıtlı mıydı? Hepsi geçmişte kaldığı için bunu öğrenmenin yolu yok artık. Ama bu davranışı cahilliğine vermek pek mümkün gözükmüyor.</p>

  <p>Üstelik kör de değil. Gözleri var. İlk bakışta belli olan gözleri. Neredeyse bizim gözlerimiz gibi olduğuna göre bizim gördüğümüz gibi görüyor olmalı. Bir ağzı, dört ayağı var, iki ayak üzerinde de yürüyebiliyor. Bir şeyleri tutmak için kullandığı elleri var vesaire. Bütün o devasalığına ve garip görünüşüne rağmen fiziksel olarak bize balıklardan daha yakın gibi görünüyor. Yine de balıklar sürüler oluşturup dans ederler ve kendi aptalca yöntemleriyle bile olsa iletişim kurarlar!</p>

  <p>Yaratık bir kez olsun benimle konuşmaya çalışmadı. Günler boyu benimle oldu, beni seyretti, bana dokundu, beni eline aldı; bütün hareketleri bir amaca yönelikti ama iletişimsel değildi. Belli ki yalnız yaşayan, tümüyle içe kapanık bir yaratık bu.</p>

  <p>Acımasızlığının nedeni bu olmalı.</p>

  <p>Arada bir, tuhaf, yatay ağzını, bir şeyler çiğner gibi bayağı incelikli, yinelenen hareketlerle kımıldattığını fark ettim çok geçmeden. İlk başta bana diş gösterdiğini sandım, sonra benden o mide bulandırıcı yemeği yememi istediğini düşündüm, sonra da dudak işaretleriyle iletişim kurmaya çalışabileceği geldi aklıma. Öylesine elverişli elleri, ayakları, bacakları, esnek bir omurgası filan olan biri için oldukça sınırlı ve kullanışsız bir dil gibi görünüyordu; ama bunun da yaratığın bir sapıklığı olduğunu düşündüm. Dudak hareketlerini inceledim ve onları taklit edebilmek için çok uğraştım. Karşılık vermedi. Beni şöyle bir süzdü, sonra da dönüp gitti.</p>

  <p>Doğrusu ondan aldığım tek belirgin yanıt kişiler arası estetiğin acınası ölçüde aşağı bir düzeyindeydi. Her gün bir kez yaptığı, düğme itme yöntemiyle eziyet ediyordu bana. İlk birkaç gün bu grotesk rutine sabırla katlanmıştım. Bir düğmeyi ittim mi ayağımda sinir bozucu bir karıncalanma hissediyordum; bir İkincisini ittiğimde bir çanak iğrenç kurumuş yiyecek buluyordum; üçüncü bir düğmeyi ittim mi hiçbir şey olmuyordu. Zekâmı göstermek için belli ki üçüncü düğmeyi itmem gerekiyordu. Ama anlaşılan benim zekâm zindancımı rahatsız etti; çünkü ikinci günden sonra nötr düğmeyi kaldırdı. Ne yapmaya, ne elde etmeye çalışıyordu, bilmiyordum; bildiğim tek şey onun tutsağı ve ondan çok daha ufak olduğumdu. Düğmelerin başından ayrılmak isteyince de fiziksel olarak zor kullanarak beni oraya dönmeye zorluyordu. Orada oturup habire düğmeleri iterek ya ceza ya aşağılanma ile karşılaşmak zorundaydım. Durumun kasıtlı küçültücülüğü, bu havanın tahammül edilemez ağırlığı ve yoğunluğu, sürekli izlenme ama hiç anlaşılamama duygusu; bütün bunlar beni tarif edilmesi imkânsız bir hale soktu. Bunu ona en yakın anlatabilecek şey, On Kapı Düşü'nün, bütün geçişlerin kapandığı ve dansın korkunç biçimde dikey bir patlamaya ulaştığı son bölümü. Hissettiğim şey tam bu muydu söyleyemem, ama buna biraz benziyordu. Eğer bir kez daha bacağım sokulacak ya da kokmuş yiyecekle karşılaşacak olursam sonsuza dek dikey olacaktım... Düğmeleri duvardan söktüm (çiçek sapları gibi çıkıveriyorlardı), onları yere koydum ve üzerilerine sıçtım.</p>

  <p>Yaratık beni derhal alıp hapishaneme geri koydu. Mesajı almış ve ona göre davranmıştı. Ama mesajın böylesine inanılmaz derecede ilkel olması mı gerekiyordu! Ve ertesi gün, beni gene o düğmeli odaya koydu. Düğmeler yepyeniydi ve ben de onu eğlendirmek için cezalar arasında seçim yapmak zorundaydım... O zamana kadar yaratığın yabancı, dolayısıyla anlaşılamaz ve anlayışsız olduğunu, belki de bizle aynı tarzda bir zekâya sahip olmadığını filan söyleyip duruyordum kendime. Ama o zamandan beri biliyorum ki bütün bunlar doğru olmak bir yana, kesinlikle ve son derece acımasız da.</p>

  <p>Dün beni bebek labirentine koyduğunda, kımıldayamadım. Konuşma yetimi kaybetmiştim (şu anda zihnimde dans ediyorum elbette; o eski atasözünün de dediği gibi "en iyi labirent zihindekidir") ve orada sessizce kıvrılıp kaldım. Bir süre sonra beni oradan çıkardı; yine bayağı yumuşak davranarak. Davranışlarındaki en büyük sapkınlık da burada işte; bana hiçbir zaman zalimce dokunmuyor.</p>

  <p>Beni gene hapishaneye koydu, kapıyı kilitledi ve içeriyi yenilmesi imkânsız yiyeceklerle doldurdu. Sonra da iki ayağı üzerinde dikilerek bana baktı bir süre.</p>

  <p>Yüzü çok değişken; ama yüzüyle konuşuyorsa bile ben anlamıyorum. Bu çok yabancı bir dil. Ve vücudu hep bol, kıvrımlı örtülerle kaplı, tıpkı Suskunluk Andı içmiş yaşlı bir dul gibi. Ama onun iriliğine ve başlarda, tutarsız ve bozuk telaffuz edilmiş cümleler sarf ettiğini, bir embesilin hareketleri gibi ürkünç, anlamsız bir dans ettiğini sanıp da sonradan kesinlikle amaca yönelik hareketler olduğunu anladığım sert ve keskin duruşlarına alıştım artık. Şimdiyse duruşunda bunun da ötesinde bir şeyler gördüm. Hiçbir söz söylenmedi, ama yine de bir iletişim kuruldu. Orada durmuş beni seyrederken belirgin bir biçimde, öfkeli bir hüzün belirtisi gördüm, Sembria Duruşu kadar belirgin. Aynı gevşek kımıltısızlık, aynı eğilmiştik, aynı bozgun ifadesi vardı duruşunda. Açık açık tek bir söz bile edilmedi ama yine de pişmanlık, acıma, üzüntü ve hayal kırıklığına gömüldüğünü söyledi bana. İşkence etmekten bıktığını ve ona yardımcı olmamı istediğini söyledi. Onu anladığımdan eminim. Cevap vermeye çalıştım. "Benden ne istiyorsun? Sadece ne istediğini söyle" demeye çalıştım. Ama açık konuşamayacak kadar güçten düşmüştüm; o da beni anlamadı. Hiç anlamamıştı zaten.</p>

  <p>Artık öleceğim. Hiç şüphem yok; ölümümü seyretmeye gelecek. Ama ölüm anındaki dansımı asla anlayamayacak.</p>
</body>
</html>