<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/style.css"/>
  <title></title>
</head>

<body>
  <p class="p9"><span class="t5"><b>16</b></span></p>

  <p class="p10"><span class="t5"><b>Malheur County</b></span></p>

  <p class="p1"><span class="t6"><b>"E</b></span>dward" dedi kayınvalidesi, "gerçeklerle yüzleş. Hayatından geri çekilemezsin. İnsanlar izin vermezler bunu yapmana. Sen çok faydalısın, çok sevilesisin, hatta çok yakışıklısın, sen bunun farkında olmasan da." Soluk almak için sustu ve sonra daha soğuk bir sesle, "May gerçekten bunun farkında mıydı diye merak ediyorum" dedi.</p>

  <p>Uzun kollarını ve bacaklarını toplamış, ocağın karşısında sessizce oturuyordu.</p>

  <p>"İçine girmediğin bir şeyden çekilemezsin!" "Ah, özür dilerim" dedi kızgınlıkla.</p>

  <p>Gülümsedi ama darbeden ötürü biraz sersemlemiş gibi görünüyordu.</p>

  <p>"Navajo Kızılderilileri" dedi, "kayınvalide ve damadın birbiriyle konuşmasına izin vermiyormuş. Bir tabu bu. Çok mantıklı bir düzenleme. Biz öylesine aşırı geliştik ki, ne tabu kaldı ne de savunma." Umutsuzca sessiz duran, atmış yaşlarında, gri saçlı, topluca bir kadındı; şöminenin ışığında, koltuğunda dik oturuyordu. Her zaman dik otururdu. Sol elindeki sigara ve sağ elindeki viski bardağı sert kadınsılığının öğeleri gibi görünüyordu. Doğu Oregon'dan, Malheur County'den geliyordu, son çorak hudut bölgesinden, yüzyıllık geçmişi batmış çiftliklerle, erkek intiharlarıyla ve Ohio'dan Kıyıya kadar uzanan bebek mezarlarıyla dolu, daima bir şey elde edemeden Batı'ya gitmeye çalışan gözü kara bir aileden.</p>

  <p>"Elbette, senin yakışıklı olduğunu biliyordu" dedi ve düşünceli bir ifadeyle devam etti: "Bununla gurur duyardı. Ama bundan zevk aldığını hiç görmedim. Senin ondan aldığın zevk kadar değil, gerçek haz değil."</p>

  <p>Adam daha yirmi yedisindeydi. Harriet Avanti, sigarasını ateşe atmak için öne eğildiğinde kurnaz, dağınık düşünceleri ve çeşitli duyguların baskısı arasında, onun yüzünü gördü ve geri kalanlar dağıldı birden. "Yüksek sesle düşünmemeliydim" dedi. "Seni incitmek istemedim."</p>

  <p>"İncitmedin. İncitemezsin." Nazik, sıkıntılı yüzünü ona döndü güven verir bir şekilde.</p>

  <p>"İncitiyorum ama. Sen hassassın, ben değilim. Sen suçluluk duyuyorsun, bense suçluluk duygusunun ne olduğunu bile bilmiyorum."</p>

  <p>Ne var ki yine hassas bir noktaya dokunmuştu; adam irkilerek yanıtladı: "Hayır, suçluluk duymuyorum, Harriet. Benim hatam değildi. Hayatta kalmam benim hatam değildi. Sadece anlamıyorum."</p>

  <p>"Anlamak!" Kıpırdamadan dik oturuyordu. "Anlaşılacak bir şey yok."</p>

  <p>Ateşe bakarak fısıldadı: "Biliyorum." Uzun bir süre sustular. Harriet kızı Mary'yi düşünüyordu, güzel, tatminsiz çocuğu. "Bu Edward, Anne." Ve kızı kuşkucu, memnuniyet dolu bir tutkuyla seyreden genç adamı. Ah, Harriet'i kocasının ölümünden sonraki uzun, biteviye hüzünden çıkaran, ona bir kez daha, düz ve çorak topraktan inanılmaz yükseklikteki zirveleri gösteren sadece oydu. Hayatta tahammül etmekten daha fazla şey olduğunu o hatırlatmıştı. Ne yazık ki, bildiği kadarıyla, tahammül etmek onun doğuştan gelen tarzıydı. Bütün ömrü boyunca bir kaya gibi sağlam ve sert, tahammül edebilirdi, eğer ona sevinci öğreten John Avanti ile tanışmak ve evlenmek gibi bir şansı olmasaydı. O ölünce hemen tahammüle geri dönmüştü ve kızı bir gece o uzun boylu, neşe saçan oğlanla çıkagelmeseydi hazzı tekrar asla bilemeyecekti. "Bu Edward, Anne."</p>

  <p>"Bildiğini sanmıyorum" dedi birden. "Anlamsızlık senin çizgin değil." Benim çizgim o. Benim amacım anlamsız bir hayat sürdürmek, annem, babam ve kardeşlerim gibi. Bir hatayla, bir anlamı olan, son derece ödüllendirici bir hayatın içine düştüm. Tam da senin için uygun olan türden bir hayatın. Ve sonra, bütün insanlar arasından sen, daha sadece yirmi beşindeyken, bu yoldaki sarhoşla, bu israf ve anlamsızlıkla karşılaşıyorsun. Bir hata daha, hiç şüphe yok ki. Ama öze ilişkin değil, Edward, Mary'nin ölümü hayatındaki öze ilişkin olay olmayacak. Onun öze ilişkin olduğunu kabul etmek, anlamsızlığı kabul etmek —senin için— korkakça bir edim olur."</p>

  <p>"Belki" dedi. "Ama gerçek şu ki, Harriet, artık sınırıma ulaşmak üzereyim, sanırım."</p>

  <p>Kendi elemi, ne kadar özgüvensiz de olsa, onu korkutuyordu. Elem hakkında pek bir şey bilmiyordu o; sadece ıstırabı bilirdi, katlanılabilir sonsuz acıyı, yok eden acıyı değil. Artık can çekişme noktasından geriye bakmaya çalışıyordu. "Öyle ama bir sınır her zaman bir başlangıçtır..." Korktuğu şey onun ağlamasıydı. Bu odada iki kez, onun yanındayken, kendini tutamamış ve ağlamıştı: bir kez kazadan sonra hastaneden eve ilk geldiğinde ve bir de aylar sonra. Harriet onun gözyaşlarından, ikinci el acıyla baş etmekten daha çok korkmuştu. Acınmak kadar acımak da sarsıyordu onu. Edward alçak şömine koltuğundan aniden kalkınca gerildi. Ama Edward sadece, "Bir tane daha istiyorum" dedi. "Ya sen?" Harriet'in bardağını da alıp mutfağa gitti. O gittiğinde şöminenin üzerindeki saat azametle on ikiyi çaldı uzun uzun; artık Ekim değil Kasım ayıydı. Bir ay daha yaşamışlardı. O burada ateşin yanında oturuyor, Edward mutfakta dolapları açıyordu. İkisi de ısınmış ve iyi Bourbon ile demlenmişti ve Mary on sekiz aydır ölüydü. Çocuğunun ölümüne gerçekten ağlamamasının nedeni sert bir kadın olması mıydı? John'dan önce ölseydi, onun için ağlardım diye düşündü Harriet.</p>

  <p>Edward döndü, oturdu, bacaklarını uzattı. "Denedim" dedi. Bunu o kadar temkinli söyledi ki Harriet onun kendini tutamamasına ilişkin tüm korkusunu yitirdi ve ne demek istediğini anlamak için bekledi. Edward içtendi ama kendisini ifade edemezdi ve kimyanın zorlukları için eğitilmiş olan zihni, mantığı, var olmayan yerlere kadar takip ediyordu. "Gerçekten denedim" diye tekrarladı, sustu, bir ayağını diğerinin üstüne attı, düşünceli bir ifadeyle içkisini yudumladı ve sonunda devam etti: "Tıp bölümündeki teknisyen. Elinor Schneider. Oldukça güzel, sarışın, çok zeki. Yaklaşık benim yaşımda." (Daha yaşlı diye düşündü Harriet.) "İşte, öyle..." Edward sustu, kendisiyle alay eden bir selamlamayla kadehini kaldırdı. "Denedim."</p>

  <p>"Neyi?"</p>

  <p>"İlgi duymayı."</p>

  <p>Zavallı Elinor Schneider, şu anda uyanık belki de, kuru karanlıkta onun yüzünü görüyor. Acı ben merkezlidir. Harriet hafifçe iç çekti. "Laboratuvar bir deney için uygun yer herhalde..."</p>

  <p>"Her neyse, yeniden bağlanmak için bir çabaydı; ya da nasıl adlandırmak istersen, öyle. Olmadı. Yapamam. Yapmak istemiyorum. Biliyorum, zayıf olduğumu düşünüyorsun."</p>

  <p>"Sen mi? Kesinlikle öyle düşünmüyorum. Öyle düşünsem bile, ne olmuş? Kendini en iyi sen bilirsin."</p>

  <p>"Hayır, bilmiyorum, Harriet. Benim hakkımda çok şey biliyor gibi görünen ilk kişi aslında sensin. Beni nesnel olarak değerlendiren. Annem ve babam..." Boşanmış bir ailenin çocuğuydu; babayla karısı, anneyle kocası arasında gidip gelmişti ve bir çekişme konusuydu. Bunu söylemedi ama ekledi: "Mary ve ben birbirimiz konusunda oldukça aptalca davrandık, bazı yönlerden."</p>

  <p>"Çok gençtiniz."</p>

  <p>"Vaktimiz yoktu" dedi. Yitirilmiş şanstan söz ederken o kadar net ve dingindi ki Harriet kendisinin geçildiğini hissetti ve geçildiği için keyifle, sessizce durdu.</p>

  <p>"Ve" dedi mantığını sürdürerek, "sende ilk kez net bir yansımamı görüyorum. Zayıf görünüyor."</p>

  <p>"Ayna eski; görüntüleri çarpıtıyor."</p>

  <p>"Hayır, sen insanları çok adil bir biçimde görüyorsun."</p>

  <p>"Seni nasıl gördüğümü gerçekten bilmek ister misin?" diye sordu. Edward güçlü bir içki hazırlamıştı ona ve yatmadan önce ikinci bir kadehe alışık değildi. Edward bilmek istiyordu. "Parlak ve talihli bir adam olarak" dedi kelimeleri dikkatle aradıktan sonra. "Talihli, şanslı değil. Pek şansın olmadı. Ama yine de talihliydin. Özgürlüğünü erken elde ettin, çok erken. Pek çok kişi hiç elde edemez. Gerçek tutkuyu, gerçek tatmini tamdın ve hiç hayal kırıklığı yaşamadın. Hayal kırıklığını hiç bilmeyeceksin, öldürücü seviyedekini. Erkekliğe özgür bir adam olarak girdin ve özgür olarak devam edeceksin ya da..." Ne var ki "ya da" onu çok ileri götürmüştü. Daha genç olsaydı, Edward'ın eşiti olsaydı, cümlesini "ya da kendini öldüreceksin" diye bitirebilirdi. Ama nesiller arasında ölümün sözü edilmemeli. Ölülerden bahsedilebilir, ölmekten de; ama kendi ölümünden bahsedilemez. Tabu, dedi Harriet kendine ve bütün söylediklerinden tiksindi. Oysa Edward memnun ya da ilgilenmiş görünüyordu; bir süre üzerinde düşündü. Sonra devam etti: "Elinor, laboratuvardaki bu kız, çocukları seviyor. Hep Andy'yi düşünüyorum."</p>

  <p>"Andy için ben varım, Edward, o kendini kurtaracak, insaf et. Kimse senden bir dadıyla evlenmeni istemiyor! Tanrı korusun!"</p>

  <p>Edward rahatlamış görünüyordu; ama Harriet yavaşça, bezginlik ve viskinin sisleri içinden, Elinor'un tekrar ortaya çıktığını fark etti.</p>

  <p>"Geri çekilemeyeceğini, kendini kurtaramayacağını, bağını koparamayacağını anlayacağını söylerken, biliyorsun, seni uyarıyordum. Çok kolay incinebilir bir durumdasın. Yakalanabilirsin. Yakalandığını görmek istemem." Daha önce Mary'nin yaptığı gibi diye düşündü; çünkü kızının evliliğinde aşkın kendini doğrulama, hatta imrenmeden daha az yer tuttuğunu düşünüyordu. Mary'deki, karanlık, yumuşak canlılık ve İtalyan zarafeti altında varolan, kendisinden ona geçen sert yıkıcı damarı, başıbozukluğu, onları en sonunda Malheur County'ye getiren anlamsız özlemi biliyordu. Mary için asla çok ağlayamamıştı, onu asla değerlendirememişti; yine de, daha önce de düşündüğü gibi, Mary'nin erken ölümünün onu seven adam için bir talih olduğunun anlaşıldığını düşünmek acıydı.</p>

  <p>"Beni şımartıyorsun, Harriet" dedi genç adam ciddiyetle, düşünerek.</p>

  <p>"Elbette. Ama oğlunu şımartmıyorum. Bozulmazlıkla salt saflık arasında ayrım yapıyorum." Kendi çok heceli kelimelerine kısaca güldü zevkle. "Çok konuşmaya başladım. Ben yatmaya gidiyorum. İyi geceler!"</p>

  <p>"İyi geceler!" diye karşılık verdi adam, Harriet merdivene doğru giderken; o kadar isteksizdi ki neredeyse ona sırtını dönmüştü. Sanki "yeniden bağlanma" konusunda kaygılanması gerekirmiş gibi. Asla, en acılı zamanlarında bile, kendisini geriye çekmemiş, ona ihtiyacı olanlara vermekten vazgeçmemişti. Geride kalanları; bebeği ve yaşlı kadını tam bir cömertlikle sevmişti. Ve üçünün gayet mutlu olduğunu inkâr etmenin de bir anlamı yoktu. En azından durumu iyi idare ediyorum diye düşündü gururla.</p>

  <p>Dört yıl önce kocasının ölümünden beri geceleri doğru dürüst uyuyamamıştı Harriet. Karanlık saatlerin yarısında uyanık kalmış, kitap okumuş ve çoğu zaman bebek mızıldanmaya başlamadan ayağa kalkmıştı. Annesinin de yaşlılığında, gaz lambasıyla aydınlanan sessiz bir mutfakta oturup, sessizce pencerede, çalılarla kaplı ovanın üzerindeki gökyüzüne uzun uzun baktığını hatırlıyordu. Ama bu gece Harriet hemen uyudu ve gece boyu uzun rüyalar tuzağına yakalandı. Sürekli gelip birisinin öldüğünü söylüyorlardı ona; ama kim olduğunu veya şimdi mi yoksa önceden mi öldüğünü söylemiyorlardı. Sadece bir kez, tanımadığı bir yazlık evin bahçesindeyken onu yere uzanmış, kollarından biri yana açık halde bulmuştu; ama bu sadece gri bir takım elbisenin boş koluydu. Dehşet içinde daha eski bir kâbusun içine daldı; elli yıl eskiye, çölde onu kovalayan kör şeye. Sonunda gün ışığı rüyaların duvarlarını ve ufuklarını parçaladı ve onu uyandırdı; ama gene de korkusunu aydınlatmadı. Edward için kaygılandığını inkâr etti ama kahvaltıda ona karşı oldukça sertti. Bütün sabah boyunca evi temizledi, bebeği kendi kendine oynamaya bıraktı ve vicdanı korkusunu akla yakın bir şey olarak ona kabul ettirmeden önce korkuyu uzaklaştırmak için uğraştı.</p>

  <p>Bebeğe kesinlikle karşı konulamazdı. İki yaşındaydı o. Küçük bir şempanzeye benziyordu; anne ve babasının fiziki güzelliği karışmış, kaybolmuştu. Mizacı düşünceli ve deneyseldi. "Dat, Dat, Dat!" Mutfağa doğru emekleyerek giderken ağlıyordu. "Büt! Büt!" "Yemeğe kadar olmaz" dedi Harriet. Bir şempanzeninkini andıran gözleriyle yukarı bakarak gülümsedi. "Büt? Kek? Mama?" "Öğlene kadar bir şey yemek yok; seni obur!" dedi büyükanne ciddiyetle. "Hat, Hat!" dedi bebek Harriet'in bacağına sımsıkı sarılarak.</p>

  <p>Sevecen bir çocuktu, çocukla geçirilecek iyi bir öğleden sonraydı ve Harriet ev işini bıraktı, parka doğru yöneldi. Gül bahçesi mevsimin son gülleriyle doluydu: limon sarısı, şeftali sarısı, sarı, kırmızı güller. Bebek de emekleyerek ve dikenli, kokulu çiçek yığınları arasında bağırarak sonbahar güneşi altında onu takip ediyordu.</p>

  <p class="p1"><br/></p>

  <p>Edward Meyer park edilmiş arabasında oturmuş, Berkeley'in ışıkları ve mavi elmas-kelepçeli körfezin karşısındaki Golden Gate'e, ışıkların ve karanlığın büyük kırılgan merkezine bakıyordu. Okaliptüs dalları kuzeyden gelen kuru rüzgârla, kış rüzgârıyla arabanın üzerine eğildi. Edward gerindi. "Lanet olsun!" dedi.</p>

  <p>"Neden?" dedi yanındaki kadın.</p>

  <p>"Ne var onda?"</p>

  <p>"İstediğim her şey."</p>

  <p>"Özür dilerim" dedi Edward yavaşça ve onun elini tuttu. Birbirlerine dokunduklarında ikisi de suskunlaştı. Kadınınki sessizlikti. Edward bir kaynaktan akan su gibi içti ondan dinginliği. Karanlık, kuru Ocak rüzgârı esti; köprünün saplandığı körfez etrafında, kent ışıl ışıldı altlarında.</p>

  <p>Edward bir sigara yaktı. Elinor mırıldandı: "Haksızlık." Kısa süre önce, beşinci veya altıncı kez sigarayı bırakmıştı. Her şeyden pek emin olan bir kadın değildi; uysal ve sessizdi, olan biteni kabul ederdi. Edward yaktığı sigarayı ona uzattı. Elinor hafifçe iç çekerek sigarayı aldı ve içmeye başladı.</p>

  <p>"En doğrusu bu" dedi Edward.</p>

  <p>"Şimdilik."</p>

  <p>"Ama neden yarı yolda duralım?"</p>

  <p>"Durmuyoruz. Sadece bekliyoruz."</p>

  <p>"Neyi bekliyoruz?"</p>

  <p>"Ruhumun yaraları sarmasını ya da geri döndüğümden emin olmanı. Bu arada, arabamda sevişiriz çünkü senin bir oda arkadaşın var, benim de kayınvalidem ve motellere gitmeyiz çünkü beklememiz gerekiyor. Ama biz beklemiyoruz. Baştan aşağı mantıksız."</p>

  <p>Elinor birden sertçe iç geçirdi. Edward'ın kaygılı öfkesi alarma dönüştü ama Elinor ondan uzaklaşarak, yatıştırılmayı reddetti. Daha önce onun hiçbir şeyini reddetmemişti. Edward özür dilemeye, açıklama yapmaya çalıştı. "Lütfen beni eve götür" dedi Elinor ve Grizzly Peak'ten Güney Berkeley'e dik caddeler boyunca, sessizce oturdu; bir savunma olarak, Edward'a dönük bir suskunlukla. Kaldığı evin önünde, daha Edward arabayı durdurmadan indi. "İyi geceler" diye fısıldadı ve gitti. Edward arabada oturuyordu, ifadesiz, endişeli, şaşkın. Motoru çalıştırdı ve onun gürültüsüyle öfkesi de artmaya başladı. On dakika sonra eve geldiğinde çok öfkeliydi. Harriet, şöminenin yanında kitabından başını kaldırdı; şaşırmış görünüyordu. "Evet?" dedi. "Evet" diye yanıtladı Edward.</p>

  <p>"Kusura bakma" dedi Harriet, "bir bölümü bitirmek üzereyim."</p>

  <p>Edward oturdu, bacaklarını uzattı, ateşe bakmaya başladı. Elinor'un zayıf inatçılığına, mütereddit, kararsız, oyalayıcı tavırlarına fena halde öfkeleniyordu. Harriet orada oturuyordu, Tanrı'ya şükür, bir kaya gibi, bir çınar gibi ve okuduğu bölümü bitiriyordu. Harriet'in etrafında bir deprem olup ev çökse, o, bebek için bir yatak hazırlar, bir ateş yakar ve okuduğu bölümü bitirirdi. Elinor'un daha önce evlenip evlenmediği onu hiç ilgilendirmezdi. O öyle biri değildi. Edward kendini haklı çıkartan öfkesi ve Elinor'un ona verdiği mükemmel cinsel tatminle, daha fazla öfke, daha fazla tutku, daha fazla tatmin için hazır ve iki yıldır ilk kez mutlu, orada oturuyordu. Harriet okuduğu bölümü bitirdi. "Bir kadeh bir şey?" dedi Edward.</p>

  <p>"Hayır, yatmaya gideceğim." Ayağa kalktı, kısa, kesin. Edward ona baktı; "Müthiş görünüyorsun" dedi.</p>

  <p>"Hadi ordan" dedi Harriet, "bu zamana kadar neredeydin? İyi geceler, canım."</p>

  <p>Harriet üşütmüştü. Genellikle Nisan ayında üşütürdü. Göğsü dolar, bir kamyon gibi hırıldar, sızlar, öksürürdü; sonunda yaşlı Joan'ı arayıp Andy'ye bakmaya gelmesini istedi. Edward eve geldiğinde ve şaşırmış göründüğünde, hemen atladı: "Bugün çocuğun peşinden koşturmuyorum." Sonra yatağa döndü ve yakındığı için kendine lanet okudu. Erkeklerin önünde asla yakınmamak. Kadınlar en azından yakınmanın ne olduğunu bilir; hayatla başa çıkmanın bir yolu. Ama Edward bunu, tam gün çocuk bakmanın atmış iki yaşında bir kadın için çok fazla olduğu şeklinde anlayabilir, yorumlayabilirdi ve ondan sonra Harriet ne derse desin, ne yaparsa yapsın fark etmezdi, Edward'ın kafasında yer ederdi bu düşünce. Ve çocuk ondan alınırdı. Zamanla ya da birden kaybederdi onu; hep özlediği ve kendi iki kızına yaptığından daha akıllıca annelik ettiği oğulu. Küçük maymun surat, sabah şarkısı, ütülenecek gömlekler, ortalığa saçılmış küçük otomobiller ve kimya dergileri, gece ve gündüz oğulun, adamın, evin adamının varlığı, giderdi, hepsi giderdi.</p>

  <p>Edward geldiğinde yüzünü ona dönmedi. Kemikleri iliklerine kadar sızlayarak, nemrut bir halde yatıyordu.</p>

  <p>"Andy sütünü döktü ve yumurtasını yere fırlattı" dedi Edward. "Dat diye bağırdığını duydun mu?" Gerçekten de aşağıdan yüksek sesli, abartılı haykırışlar geliyordu. "Bir-iki gün içinde iyileşmezsen onu ıslahhaneye göndermemiz gerekecek."</p>

  <p>"Yarına iyileşmek niyetindeyim" dedi, hâlâ aksi ama biraz daha rahatlamış yatarak. Edward'ın nezaketi ilgisiz görünse de tam yerini bulmuş ve iyi etmişti.</p>

  <p>"Hasta olmaktan nefret ediyorum" dedi Harriet bir süre sonra.</p>

  <p>"Biliyorum. Onda pek iyi değilsin. Baksana, Cuma gecesi birilerini çağırdım ama bir hafta sonraya erteleyebilirim."</p>

  <p>"Saçma! Yarından sonra ayağa kalkarım. Dama oynayan arkadaşın geliyor mu?"</p>

  <p>Edward güldü. "Evet. Gene ezilmek istiyor." Harriet genç Philadelphialının on beş yaşından beri hiçbir dama oyununu kaybetmemekle övündüğünü duymuş, sonra onu oynamaya ikna edip altı kez üst üste yenmişti.</p>

  <p>"Ben kinci bir yaşlı kadınım, Edward" dedi hareketsiz yatarak. Gri saçları dağınıktı.</p>

  <p>"O aldırmıyor, oyununu çözmeye çalışıyor."</p>

  <p>"Övünmeyi sevmem." Onun ağzından konuşan County'ydi, umut olmayan hudut bölgesi, çabalamanın sonu. "Bunu söylemesek de hepimiz yeterince aptalız" dedi sert ve umutsuzca.</p>

  <p>"Yemekten önce bir içkiye ne dersin?"</p>

  <p>"Evet, sıcak suyla bir viski iyi olur. Ama yemek istemem. Üşüttüğüm zaman yemek yiyemem. Bana sıcak bir şeyler getir ve bir de <i>Dombey and Son</i>'ı, olur mu? Tam ona başlamak üzereydim."</p>

  <p>"Kaç kez okudun onu?"</p>

  <p>"Bilmem ki. Yirmi yaşımdan beri her birkaç yılda bir. O zavallı bebeği de yatır, Edward, Joan'a alışık değil."</p>

  <p>"Joan beni de korkutuyor" dedi.</p>

  <p>"Olabilir; cazibe ve iknayla baş edemezsin onunla. Bir anlaşmamız var onunla" diye devam etti, durup anlamaya çalışmadığı ani bir istekle, "sen ve Andy buradan ayrıldığınızda, eğer hâlâ istiyorsa, yanıma taşınacak ve benimle oturacak. Düzenli temizlik yapmıyor artık; kocası öldü, oğlu da deniz komandolarına katıldı. Ve hep iyi anlaşırız onunla."</p>

  <p>Edward sustu; hazırlıksız yakalanmıştı. Harriet başını kaldırıp ona baktı; tüm eve hâkim o uzun boylu, kolay incinen ve görkemli genç adama.</p>

  <p>"O kadar dehşete kapılmış görünme" dedi hafif bir istihzayla, "kış için önceden hazırlık yapamaz mıyım? Haydi, şimdi viskimi getir, Edward, boğazım zımpara kâğıdı gibi."</p>

  <p>Onu özgür bırakmak; Harriet'in işiydi bu. Ve işinde iyiydi. Kız annesi olarak bir kızın özgür bırakılıp bırakılmaması gerektiğini bilmemek onun hatasıydı ve o da yalpalamıştı. Rose biraz zayıf kişilikli biri olarak büyümüştü, Mary ise şımartılmıştı. Ama bir erkek çocuğu için sorun yoktur; cesaretli olmalıdır ve bu nedenle özgürlüğe ihtiyaç duyar. Bir kızda olması gereken de sabırdı belki; ama o da emin değildi. Her halükârda, kendisi çok sabırsızdı, Mary gibi haz ve servet için değil ama tamamlama için, şeylerin sonu için: umutsuz ve sabırsız.</p>

  <p>Geceyi ve gündüzü yatakta geçirdi; Dickens, penceredeki yağmur, mutfakta uzun ve iç karartıcı Methodist ilahileri söyleyen Joan ile oyalandı. Perşembe günü çok daha yenilenmiş olarak kalktı; yatak odasındaki tüm perdeleri yıkadı ve ütüledi; taze Nisan rüzgârında, bebek taze ıslak çamurun olanaklarını araştırır ve solucanları keşfederken, çiçek tarhlarındaki yabani otları temizledi. Cuma gecesi Edward'ın arkadaşları geldi: evli bir çift. Harriet'in o gece iki kez yendiği ve bir kez de istemeyerek kazanmasına izin verdiği dama uzmanı Tom ve Elinor adlı kısa boylu, hoş kadın. Elinor?.. Bir süre önce Elinor diye birisi hakkında bir şeyler mi duymuştu? Hoş görünüşlü bir kadındı; uzun ve gür saçları ve bir su birikintisi kadar dingin bir yüzü vardı. Edward'a bakıyordu. Gün ışığında su. Ey ışıltı, gerçek güneşin inanılmaz parlaklığı, inanılmaz yükseklikler.</p>

  <p>"Kırmızıyı hiç iyi oynayamam" dedi Harriet, zarafetsiz bir kaybeden olarak. "Ama, meydanı size bırakacağım, Bay Harris." Ve onu yendiği için çok sarsılmış olan genç Tom Harris, Harriet gülmeye başlayana kadar, Doğulu sesiyle özür diledi. Onu harika bir yaşlı kadın, öncülerin kızlarından biri olarak görüyordu. Öyle ki Harriet damayı ünlü Kızılderili reisi Joseph'den öğrendiğini söylese herhalde inanırdı ona. Ama Harriet'in gözleri sürekli Elinor üzerindeydi.</p>

  <p>Güzelliği yok. Çekingen, çoğu zaman mağlup ve otuzlarında. Ah, evet, ama sabırlı, sabırlı bir kadın; bekleyecek, şanslı bir çıkışı değil bilineni, tahmin edileni, gerçekleşmeyi bekleyebilecek, on yıl bekleyebilecek o tutkulu ve akıllı sabra sahip. Bir anlam olduğunu bilen talihli insanlardan biri. Şans da ister bu. Harriet için için ağlıyordu: Bütün ömrün boyunca bekleyebilirdin ve sonra peşini bırakırdın! Ama bu, Edward gibiydi; talihli insanlardan biri. Zorlamaz onlar, huzursuz değillerdir. Geleni alırlar ve kendileriyle konuşulduğunda yanıt verirler. Yüksek zirveleri görmüşlerdir ve trajedi onlara hizmet etmiştir. Edward kendisine uygun olanı bulmuştu.</p>

  <p>Harriet, Elinor ile bir süre gevezelik etmeden yukarı çıkmadı. Her ikisi de diğerinin iyi niyet göstermek, gerçek dostluk sunmak için sarf ettiği çabayı hissetti; ikisi de pek kabul etmedi ama beğeni ortaya çıktı. Harriet saat onda, kendisinden memnun bir halde yukarı çıktı. Geceliğini giydikten sonra odanın öbür köşesine gidip kocasının fotoğrafına baktı; canlı, esmer bir yüzü vardı. Otuzunda bir John Avanti'ydi onu ilk tanıdığında. Her zaman heyecanlandırırdı onu. Harriet'i tamamen değiştirmiş, o da Harriet'in içinde yaşamıştı; Harriet onunla konuştu. Evet, John, zorluyorum dedi içinden. Yatağa gitti, <i>Dombey</i>'i bitirdi, alt kattaki yumuşak, neşeli sesleri dinledi ve uykuya daldı.</p>

  <p>Güneş doğmadan önceki gri aydınlıkta kalktı ve neyi kaybettiğini anladı. Gideceklerdi artık, bir yıla kadar, çocuk ve adam; bütün iyilik, bütün tehlike, bütün tatmin, John'un ölümünün onu bırakmadığı gibi yalnız bırakarak. Artık sabırsız olması gerekmiyordu. Sonunda o bile aşınıyordu. Doğrusunu yapmıştı o, işini yapmıştı. Ama bir anlamı yoktu onun için. Artık tek ihtiyacı tahammül etmekti. En dipteydi gene, herkesin geldiği sona gelmişti. Gri aydınlıkta gri saçlarıyla, yatağında oturdu ve sesli sesli ağladı.</p>
</body>
</html>