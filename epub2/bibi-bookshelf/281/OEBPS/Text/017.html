<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/style.css"/>
  <title></title>
</head>

<body>
  <p class="p9"><span class="t5"><b>10</b></span></p>

  <p class="p10"><span class="t5"><b>Anka</b></span></p>

  <p class="p1"><span class="t6"><b>K</b></span>onsolun üstündeki radyo yanan asit gibi tıslayıp cızırdadı. Cızırtılar arasında bir ses zaferlerle böbürleniyordu. "Kasaplar!" diye çıkıştı sese. "Kasaplar, yalancılar, aptallar!" Ama kütüphanecinin gözlerinde öfkesini tıpkı havaya pençe atmaya çalışırken boğulup kalan zincirli bir köpek gibi durduran bir ifade vardı.</p>

  <p>"Sen bir Partizan olamazsın!"</p>

  <p>Kütüphaneci hiçbir şey söylemedi. Bir şey söyleyebilseydi de söylemezdi herhalde.</p>

  <p>Radyonun sesini kıstı —asla kapatamazdınız onu; yoksa son sahneyi kaçırırdınız, sonuç bölümünü— ve yatakta kütüphaneciye yaklaştı. Aşinaydı ona: Yuvarlak, soluk bir yüz, kanlı akları olan koyu renk gözler, koyu renk, sık saçlar, dirsekten bileğe kadar kollarında ve elleriyle parmaklarının üzerinde kıllar, kollarının alt kısmında, göğsünde, kasıklarında ve bacaklarında kıllar ve şehir kendini sokak sokak, sinir sinir parçalarken ve radyo yalanlarla parazitli yalanlar arasında gidip gelirken otuz saattir bakımını üstlendiği kalın yapılı, terli, acılı vücudu.</p>

  <p>"Hadi, öyle deme banal" dedi onun suskunluğuna. "Onlarla beraber değildin. Sen onlara karşıydın."</p>

  <p>Tek bir söz söylemeden, kısa ve öz olarak, itiraz ettiğini gösterdi.</p>

  <p>"Ama gördüm seni! Ne yaptığını tam olarak gördüm. Kütüphaneyi kilitledin. Neden seni aramaya oraya geldim sanıyorsun? Onlardan birine yardım etmek için karşıya geçeceğimi sanmıyorsun yal" Küçümseyici bir gülüş attı ve gereken sessizlik anını tam zamanında sundu ona. Radyo inceden tısladı, sonra gene parazite döndü. Yatağın ucuna, tam kütüphanecinin görüş hattına, cepheye ve merkeze oturdu.</p>

  <p>"Seninle göz aşinalığım vardı; kim bilir ne zamandır... Birkaç yıl olmuştur kesin. Oradaki öteki odam meydana bakıyor. Tam kütüphanenin karşısında. En az yüz kez, sabahları kütüphaneyi açarken gördüm seni. Bu sefer de öğleden sonra ikide kapattığını gördüm. O dövme demir kapıları kapatıyordun. 'Ne yapıyor bu?' dedim Sonra otomobilleri ve o baş belası motosikletleri duydum. Hemen perdeyi çektim. Ama perdenin arkasında durup seyrettim. Tuhaf, biliyor musun? O kadar yakın olduklarını bilseydim, yemin ederim, vakit kaybetmeden yatağın altına saklanırdım. Ama orada durdum ve seyrettim. Bir oyunu seyreder gibiydi!" dedi belirsizliğin konuşkanlığıyla. Aslında, pek de haksız olmayan bir korkunun verdiği heyecanla, perdeyle pencere pervazı arasından dışarıyı gözetlerken elinde olmadan evi ölçüp biçtiğini düşünmüştü. Sonra onu o kadar erken harekete geçiren o duygunun canlanması mıydı?</p>

  <p>"Önce bayrağı indirdiler. Herhalde teröristlerin bile işleri sırasına uygun yapması gerekiyor. Aslında, belki de en gelenekçi onlar. Kendilerinden beklenen her şeyi yapmak zorundalar... Neyse, seni kapıları kilitledikten sonra o yan kapıya, bodrum girişine dolanırken görmüştüm. Herhalde palton dikkatimi çekti; ona dikkat etmeden dikkatimi çekti, sarımsı-kahverengi rengiyle. Sonra, hepsi ön merdivenlere doluşup —bir yemeğe üşüşen karıncalar gibi diye aklımdan geçiriyorum şimdi bile— yan kapıdan dağıldıktan sonra tekrar ortaya çıktılar ve motosikletlerine atlayıp başka bir yeri dağıtmaya gittiler; ben de yan kapıda asılı kalanın duman mı yoksa sadece toz mu olduğunu düşünüyordum. Sonra palton aklıma geldi; çünkü dumanrengiydi, sarımsı-kahverengi. O paltoyu bir daha hiç görmediğimi düşündüm. Kütüphaneciyi yanlarında getirmemişlerdi. Öyleyse, seni vurmuşlardır diye düşündüm, içeride kitaplarla birlikte. Ama kapıları kilitlediğin ve sonra içeri girdiğin aklımdan çıkmıyordu. Neden böyle yaptığını bilmiyordum. Kapıları kilitleyip oradan gidebilir, uzaklaşabilirdin çünkü. Meydanda tek bir kişi bile yoktu. Biz sıçanlar sıçan deliklerimizde saklanıyorduk. Sonunda düşündüm. Bununla yaşayamazdım ve seni aramaya çıktım. Meydandan geçtim. Sabahın dördü gibi boştu. Dingindi. Korkmuyordum. Sadece seni ölü olarak bulmaktan ürküyordum. Bir yara, kan görmekten. Kan görmeye dayanamam. Tahammül edemem. Ben de içeri girdim; ağzım kupkuruydu, kulaklarım çınlıyordu ve seni bir kucak dolusu kitapla gelirken gördüm!" Güldü; ama bu kez sesi çatlaktı. Yüzünün sol tarafını ona döndü; yan gözle ona bakıyordu.</p>

  <p>"Neden içeri geri döndün? Sonra, onlar oradayken ne yaptın? Saklandın herhalde. Gittikleri zaman da ortaya çıktın ve yangını söndürmeye çalıştın."</p>

  <p>Hafifçe başını salladı.</p>

  <p>"Evet, öyle yaptın" dedi. "Sen söndürdün. Yerde su vardı, bir de kova."</p>

  <p>Kütüphaneci bunu inkâr etmedi.</p>

  <p>"Kitapların bu kadar kolay alev alacağını sanmazdım. Yoksa bir parça gazete mi aldılar veya katalog ya da eski bir dosya? Belli ki yanıcı bir şey almışlardı. Bütün o duman, korkunçtu. İçeri girdiğim anda boğulur gibi oldum; orada, giriş katında sen nasıl nefes aldın, bilmiyorum. Her neyse, yangını söndürdün ve dumandan ötürü dışarı çıkmak zorundaydın ya da yangının tam olarak sönüp sönmediğinden emin değildin; bu yüzden hemen bazı değerli kitapları aldın ve kapıya koştun..."</p>

  <p>Yine başını salladı. Gülümsüyor muydu?</p>

  <p>"Evet, öylel Ben geldiğimde merdivenlere doğru sürünüyordun, dizlerinin üzerinde sürünüyordun ve o kitapları taşımaya çalışıyordun. Dışarı çıkabilir miydin, bilmiyorum; ama uğraşıyordun."</p>

  <p>Başını eğdi ve bir şey fısıldamaya çalıştı.</p>

  <p>"Her neyse. Konuşma. Sadece söyle bana, hayır söyleme, bundan sonra sen nasıl Partizan olabilirsin. Sadece birkaç kitap için hayatını verdikten sonra!"</p>

  <p>Fısıldamak için uğraştı, bakırın üzerindeki çelik bir fırça gibi; dumanın sesinde bıraktığı buydu. "Değerli değil" dedi.</p>

  <p>Kütüphanecinin ne dediğini işitmek için ona doğru eğilmişti. Doğruldu, eteğini düzeltti ve hafif küçümser bir edayla konuştu.</p>

  <p>"Hayatımızın değerli olup olmadığını yargılama hakkımız var mı, bilmiyorum."</p>

  <p>Ama kütüphaneci tekrar başını salladı ve sessiz, anlamsız, inatla fısıldadı: "Kitaplar."</p>

  <p>"Yani kitaplar değerli değil mi diyorsun?"</p>

  <p>Kütüphaneci başını eğdi; yüzü gevşemiş, sonunda kendini anlatabildiği, açıkça söyleyebildiği için rahatlamıştı.</p>

  <p>Şüpheyle kütüphaneciyi süzdü. Radyoda olduğundan daha öfkeliydi; sonra öfkesi, parmakların arasında çevrilen demir para gibi tersine döndü ve gülmeye başladı. "Sen delisin!" dedi onun elini tutarak.</p>

  <p>Kütüphanecinin eli geri kalan yerleri gibi kalındı; güçlü ama nasırsız. Tam bir masa başı işçisinin eli. Dokunduğunda sıcaktı.</p>

  <p>"Bir hastanede olmalısın" dedi üzüntüyle. Konuşmamalısın, biliyorum. Ben konuşmadan duramıyorum ama sen cevap verme; hastaneye gitmeliydin, biliyorum. Ama nasıl gidecektin... Hiç taksi yok; hastaneler de ne haldedir, Tanrı bilir. Ya da kimleri kabul ediyorlardır. Ortalık yatışır ve telefonlar tekrar çalışmaya başlarsa bir doktor çağırmaya çalışacağım. Eğer doktor kaldıysa. Bunlar bitince geriye bir şey kalırsa."</p>

  <p>Ona bunu söyleten sessizlikti. Sessiz bir gündü. Sessiz günlerde motosikletlerin, makineli tüfeklerin sesini duymak isterdiniz neredeyse.</p>

  <p>Kütüphanecinin gözleri kapalıydı. Dün akşam ve gece boyu zaman zaman, nefes almasını zorlaştıran ağrılar girmişti, astım veya kalp krizi gibi, korkutucu. Nefes darlığı vardı ve şimdi daha da kötüydü ama ne kadar yıpranmış ve rahatsız olsa da dinleniyordu; daha iyi olmalıydı. Hem duman solumuş birine doktor nasıl yardım edebilir? Pek fazla bir şey yapamaz muhtemelen. Doktorlar nefes alamama, ihtiyarlık ya da sivil itaatsizlik gibi şeylerde pek başarılı değildi. Kütüphaneci bu ülkenin ölümüne neden olan şey yüzünden acı çekiyordu; onun hastalığı bu ülkenin yurttaşı olmaktı. Haftalardır sürüyordu, hoparlörler, makineli tüfekler, patlamalar, helikopterler, yangınlar, sessizlikler; siyasi organlar sağaltılamaz haldeydi ve ıstırap sürekli artmıştı. Biraz lahana, bir kilo yiyecek için kilometrelerce gidiyordunuz. Bir gün köşedeki tatlıcı açıktı ve çocuklar portakallı gazoz alıyordu. Ertesi gün ise yoktu; köşedeki bina havaya uçmuş, yanmıştı. Siyasetin leşi. İnsanların yüzleri kent merkezindeki binaların, büyük otellerin ön cepheleri gibiydi: boş ve beyhude, tüm panjurlar kapalı. Geçen cumartesi gecesi Anka Tiyatrosuna bir bomba atmışlardı. Otuz ölü var demişti radyo, sonra da altmış ölü; ama onu hiddetlendiren ölümler değildi. Şanslarını denemişlerdi, bir iç savaşın ortasında bir oyun seyretmeye gitmişlerdi, şanslarını denemiş ve kaybetmişlerdi. Bunda hem gözü peklik hem de adalet vardı. Ama eski Anka Tiyatrosu, o bina... Kaç tane küstah hizmetçiyi, kız kardeşi, sırdaşı, dulu, Olga Prozorova'yı ve üç harika hafta boyunca Nora'yı oynadığı sahne; kırmızı perde, kırmızı uzun tüylü kadife koltuklar, kirli avizeler ve alçı süslemeler, bütün o sahte ihtişam, o oyuncak kutusu, o insan ruhunun savunmasız ve savunulamaz payandası; işte tüm bunlara zarar vermek aşağılık bir şeydi.</p>

  <p>Bombalarını kiliselere atsalar daha iyiydi. Orada, ürkmüş ruh, bedenin yanmış ete dönüştüğünü anlamaya fırsat bulamadan, doğrudan cennete giderdi. Tanrı yanındayken, Tanrının evindeyken, ters giden bir şey olabilir mi? Ama ölü oyun yazarı ve bir sürü sahne görevlisiyle aptal oyuncu korunmadan yoksundu. Her şey ters gidebilirdi ve her zaman giderdi. Işıklar sönerdi ve çığlıklar, itiş kakış, koşuşturma, tarif edilmez bir lağım kokusu ve işte buraya kadar Moliere, Pirandello ya da cumartesi akşamı Anka Tiyatrosunda kimden bir şeyler oynuyorlarsa. Tanrı hiçbir zaman o tarafta değildi. O, övgüleri kabul ederdi, suçlamaları değil. Tanrı bir doktordu aslında, ünlü bir cerrah: Soru sormayın, sorulara cevap vermem ben; ödemeniz gerekenleri ödeyin; istersem sizi kurtarırım ama kurtarmazsam da bu sizin suçunuz.</p>

  <p>Bu düşüncesinin bayağılığından ötürü kendine kızarak, yatağın başucundaki masayı yeniden düzenlemeye girişti. Birisine kızması gerekiyordu. Orada Tanrı'dan ve kütüphaneciden başka kimse yoktu ve kütüphaneciye kızmak istemiyordu; tıpkı şehir gibi o da hastaydı. Ve öfke, kütüphaneciye duyduğu ve kendisine büyük zevk veren güçlü erotik çekimin saflığını bozardı. Yıllardır bir erkeğe bakmanın tadını böyle çıkarmamıştı, o hazzın kaybolduğunu, yok olduğunu sanıyordu. Kütüphanecinin hastalığı onun yaşı açısından bir avantajdı. Olayların olağan akışı içinde, kütüphaneci onu bir kadın olarak, sadece yaşlı bir kadın olarak görürdü ve kütüphanecinin körlüğü onu da kör ederdi; ona bakmazdı bile. Ama onu soyduktan ve vücuduna bakım yaptıktan sonra, ikiyüzlülükten korunuyordu ve arzunun masum hazzıyla o tıknaz ve masum vücuda hayranlık duyabilirdi. Adamın zihni ve ruhu hakkında neredeyse hiçbir şey bilmiyordu; tek bildiği cesaretli olduğuydu ki iyi bir şeydi bu. Daha fazlasını bilmesi gerekmiyordu. Aslında istemiyordu da. Konuştuğunda bütün söylediğinin o iki aptalca, kibirli kelime olmasına üzülüyordu: "Değeri yok" demişti, kendi hayatını mı yoksa hayatı pahasına kurtarmaya çalıştığı kitapları mı kastederek. Hangisi olursa olsun kastettiği, bir Partizan için davadan başka hiçbir şeyin değeri olmadığıydı. Bir kütüphanecinin varlığı, birkaç kitabın varlığı: fasa fiso sadece. Gelecekten başka hiçbir şeyin anlamı yoktu.</p>

  <p>Ama o bir Partizan ise, neden kitapları kurtarmaya çalışmıştı?</p>

  <p>Yönetime bağlı kalan birisi o kahverengimsi-sarı, duman dolu odada tek başına kalıp yangını söndürmeye, kitapları yanmaktan kurtarmaya çalışır mıydı?</p>

  <p>Elbette, kendi kendini yanıtladı. O adamın kanaatlerine, teorilerine, inançlarına göre evet, kesinlikle, elbette! Kitaplar, heykeller, binalar, cesetlerin değil ışıklı lambaların asılı olduğu lamba direkleri, saat sekiz otuzda Moliere, akşam yemeğinde sohbet, mavi formalı, okul çantalı talebe kızlar, düzen, terbiye, geleceği mümkün kılan geçmiş... Yönetimden yana olanlar bunları savunurdu. O da sadakatle savunmuştu. Ama ciğerleri sökülene kadar öksürürken yerde sürünerek, birkaç kitabı tutmaya da uğraşır mıydı? Değerli bile değiller üstelik; kütüphanecinin söylemeye çalıştığı buydu, şimdi anlıyordu onu: Değerli bile değil; bu kütüphanede hiç değerli kitap yoktu muhtemelen. Sadece kitaplar, herhangi birkaç kitap; kanaatleri, inançları olduğu, hayatını buna adadığı için değil, sadece bir kütüphaneci olduğu için. Kitaplarla ilgilenen bir kişi. Onlardan sorumlu.</p>

  <p>"Kastettiğin bu mu?" diye sordu ona yavaşça; çünkü kütüphaneci uyuyakalmıştı. "Seni buraya bu nedenle mi getirdim?"</p>

  <p>Radyodan bir cızırtı geldi; ama akışa ihtiyacı yoktu. Kütüphanecinin uykusu onun seyircisiydi.</p>
</body>
</html>