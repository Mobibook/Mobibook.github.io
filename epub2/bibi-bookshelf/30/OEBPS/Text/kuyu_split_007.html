<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kuyu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">&nbsp;&nbsp;5&nbsp;&nbsp;</h1>

  <p class="normal">Dikkat edince, yakınlarda bir yerde belki de bu odanın içinde, hasta bir bebeğin cılız, uzak ağlamasına benzeyen bir musluk sesini işittiğini anladı. Yatağından kalktı. İki adam hâlâ horluyordu. Kapıyı açıp dışarı çıktı. Tuvalet hemen yakınlardaydı. Gidip musluğu kapatmak istiyordu. Ama tuvaletin kapısına gelince birden şaşkınlıkla durdu: gecelik giysisiyle bir kadın lavaboda ellerini yıkıyordu. Kadın aynada onu gördü. Aynanın yüzeyinde bir an bakıştılar. Kadının bakışlarında küçücük bir tepki bile yoktu. Bir duvara, herhangi bir eşyaya bakar gibi bakıyordu. Ellerini yavaş yavaş yıkamayı sürdürdü. Kendisi de bakıyordu öylece. Lavaboya niçin geldiğini unutmuştu sanki. Kapıda bekliyordu. Kadın sonunda ellerini yıkamasını bitirdi. Musluğu çevirip kapattı, geldi, onun önünde durdu:</p>

  <p class="normal">Afedersiniz, dedi.</p>

  <p class="normal">Kapıda dikilip kaldığının, böylece kapıyı tıkadığının farkında değildi. Kadın, yol vermesi için ondan izin istiyordu. Sonunda kadının kapının pervazına doğru büzülüp yol aramasından çıkardı bunu ve:</p>

  <p class="normal">Tabiî buyrun, diyebildi.</p>

  <p class="normal">Karşı karşıya duruyorlardı şimdi. Ama uçup giden bir anın içindeydi bu duruş. Kadın aceleyle:</p>

  <p class="normal">Şu odada kalıyorum ben, dedi.</p>

  <p class="normal">Sıyrılıp geçti yanından.</p>

  <p class="normal">Arkasından bakıyordu kadının. Kadın gösterdiği odanın kapısına doğru yürüdü, bir an sonra kapıdan içeri girdi. Ama kapatmamıştı kapıyı.</p>

  <p class="normal">Lavabonun musluğu iyice sıkıştırılmadığı için düzenli aralıklarla su damlıyordu. Musluğu sıkıştırdı. Yeniden lavabonun eşiğine geldi, durdu. Kadının kapısına baktı. Açıktı. Odanın ışığı söndürülmemişti.</p>

  <p class="normal">Şimdi kapıya doğru yürüyordu: bilerek, isteyerek değildi, birdenbire ayrımsadı bunu. Açık kapının önünde durmuş, kadını seyrediyordu. Kadın, elindeki biberonlu bir şişeyi çalkalıyordu. Işığa tutup baktı şişeye, sonra şişeyi masanın üstüne bıraktı ve o sırada kapıda durmuş kendisini seyreden Yusuf'u gördü. Delikanlıyı orada gördüğüne hiç şaşırmamıştı, hatta nerdeyse onu bekliyordu denebilir. Tanıdık birisiyle konuşuyormuşça:</p>

  <p class="normal">Çocuğa mama hazırlıyordum, dedi.</p>

  <p class="normal">Yusuf baktı ona:</p>

  <p class="normal">Rahatsız etmiyorum ya?</p>

  <p class="normal">Kadın, kaygısızca süzdü onu:</p>

  <p class="normal">Yoo, ne münasebet, dedi, belki bir yardımın olurdu bana.. içeri girmez misin?</p>

  <p class="normal">Yusuf duraksayarak girdi içeri. Şaşkınlığını atamamıştı. Dikilip kaldı orda. Kadın:</p>

  <p class="normal">Otursana, dedi bir sandalye göstererek.</p>

  <p class="normal">Yusuf gösterilen sandalyeye ilişti. Kadın yatağında oturuyordu: açık saçık giysisi umurunda değildi:</p>

  <p class="normal">İki aydan beri bu otelde kalıyorum, diye söze başladı, çocuğumu doğurduktan sonra epey yer gezdim. Babası onu, yani bizi bıraktıktan sonra demek istiyorum..</p>

  <p class="normal">Yusuf:</p>

  <p class="normal">Yaa, üzüldüm, diyebildi.</p>

  <p class="normal">Kadın duymazlıktan geldi onu ve sürdürdü:</p>

  <p class="normal">Nerdeyse iki ay oluyor.. bu otelde kalıyorum.. başlangıçta biraz takılarım vardı, onları satıyordum.. şimdi onlar da suyunu çekti.. burdan çıkarsam nereye gideceğimi bilemiyorum.. ve..</p>

  <p class="normal">Kadın birden ne diyeceğini toparlamak için sustu.</p>

  <p class="normal">Yusuf dikkatle, onu anlamak isteyerek dinliyor, bakıyordu. Kadın, gene aynı vurdumduymazlıkla sürdürdü konuşmasını:</p>

  <p class="normal">.. şimdi yeniden gebeyim galiba.</p>

  <p class="normal">Yusuf ne diyeceğini şaşırmıştı.</p>

  <p class="normal">Kadının, sözü nereye getireceğini bilemiyordu. Ne biçim bir kadındı bu?</p>

  <p class="normal">Kadın birden:</p>

  <p class="normal">Bana yardım edecek birini bulabilir misin? Diye sordu.</p>

  <p class="normal">Yardım mı? Nasıl bir yardım?</p>

  <p class="normal">Bu çocuğu doğurmak istemiyorum.</p>

  <p class="normal">İyi ama ben ne yapabilirim? Ben.. buranın yabancısıyım.</p>

  <p class="normal">Kadın, vurdumduymazlığını sürdürerek yatağına uzandı, bir süre delikanlıya baktı öylece, boş gözlerle. Sonra sinsice:</p>

  <p class="normal">Bana yardım edebilirsin diye düşünüyorum, dedi, gel, uzan yanıma, karşılıksız kalmaz yardımın.</p>

  <p class="normal">Yusuf ne yapacağını kestiremeden, umarsızca bakıyordu kadına:</p>

  <p class="normal">Yani, ben.. şey.. Diye mırıldandı.</p>

  <p class="normal">Hadi canııım, diye diretti kadın, yamyam değilim ben.</p>

  <p class="normal">Yusuf ayağa kalktı, odadan çıkmaya hazırlanıyordu.</p>

  <p class="normal">Kadın, yattığı yerden doğruldu, iki eliyle yanaklarını kapattı.</p>

  <p class="normal">Ah bu erkekler, ne zalim, ne katı yürekli yaratıklar, diye sızlandı ve ağlamaya başladı.</p>

  <p class="normal">Yusuf elinde olmadan kadına yaklaştı, ona dokunup dokunmamaya karar veremiyordu. Tedirgince:</p>

  <p class="normal">Kimsin sen? Ne istiyorsun? Diye fısıldadı.</p>

  <p class="normal">Kadın, parmaklarıyla gözyaşlarını silerek:</p>

  <p class="normal">Otur şöyle, dedi.</p>

  <p class="normal">Yusuf, yatağa, kadının yanına oturdu. Yusuf oturunca kadın kalktı, masanın üzerinden biberonu aldı, yatağın alt ucunda, bir sepetin içine yatırılmış olan bebeği alıp kucağına yerleştirdi, gelip yeniden yatağa, eski yerine oturdu ve biberonla bebeği emzirmeye başladı. Bebek iştahla, homurtuyla emip bitirdi mamasını.</p>

  <p class="normal">Kız mı? Diye sordu Yusuf.</p>

  <p class="normal">Kız, dedi kadın, ama sütüm yetmiyor. Beni böyle gören de (göz ucuyla iri, geniş döşüne baktı) on çocuğu emzirebilirim sanır.</p>

  <p class="normal">Boşalmış şişeyi çekti bebeğin ağzından, masaya bıraktı, bebeği de sepetine yerleştirdi. Bebek doygunlukla uyuyordu şimdi. Kadın yeniden yatağa geldi, oturup dirseğiyle yastığa dayandı.</p>

  <p class="normal">Artık çocuk istemiyorum, dedi, hiç.. hiç çocuk istemiyorum. Benim gibi birisi için bir çocuk bile fazla.</p>

  <p class="normal">Yusuf meraklanarak:</p>

  <p class="normal">Kocan niye bıraktı sizi?</p>

  <p class="normal">Kocam mı? Ne kocası?</p>

  <p class="normal">Az önce, bizi bıraktı demedin mi?</p>

  <p class="normal">Kadın kıkırdayarak:</p>

  <p class="normal">Haa, dedi, kocam demedim ki ben, çocuğun babası dedim.</p>
</body>
</html>
