<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kuyu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_6">&nbsp;&nbsp;6&nbsp;&nbsp;</h1>

  <p class="normal">Bir başdönmesi değildi bu, beklenmedik bir düştü, inanılmayacak –çünkü inanılabilir düşler de vardı- bir düştü. Ne diyeceğini bilemiyordu, akıp gidiyordu: böyle olurdu ona: kirli, basma perdeleri sürekli örtülü duran daracık odalarda/meslekten orospularla bile/kendini yalnızlığa çekilmiş/yalnızlığınsa içine çekildiği o anlarda/üç aylık gebelikleriyle yuvarlacık olmuş karınlarına bakarken/ve yapay gevezeliklerini dinlerken onların/samanyolunun uzay boşluklarının ve maviliklerin akıntısına kapılıp giderdi/üzgün buruk kırık/bir başdönmesinin korkunç uğultusuyla/bir uçurumun kıyılarında../ve öyleyken/‘ben yıkandım şekerim, gel, seni de yıkayayım'/böylece çıplaklığını önlerine serdiği niceleri/mahcup ve arsız olanlar/masum ve kösnül olanlar/beni seçtin öyle mi onyedisindesin benim yarı yaşımdasın/belki de bir gururdur bu onun için/ve ardından neşeli gülücükler kahkahalar/gel canım başkasına yapmadığımı kimseye yapmadığımı deneyelim seninle/benim küçük muhteşem kocam/karartılmış ışıklar/kimseye ait olmayan yataklar/dar sokaklar/parke taşları/eski basma perdeler/kaba şen kahkahalar gürültüler/</p>

  <p class="normal">Kadın kalkmış, kapıyı örtüyordu. Çocuğun sepetini yataktan alıp sandalyenin üstüne bıraktı. Elinde bir tülbent vardı. Tülbentle sepetin üstünü örttü. Yusuf:</p>

  <p class="normal">Niçin örtüyorsun çocuğu, diye sordu, hava sıcak değil mi?</p>

  <p class="normal">Kadın:</p>

  <p class="normal">Ondan utanıyorum, dedi.</p>

  <p class="normal">Yusuf:</p>

  <p class="normal">Ama uyumuş o, dedi.</p>

  <p class="normal">Kadın, bıçak sırtı dudaklarıyla incecik gülümsedi:</p>

  <p class="normal">Ondan utanıyorum, dedi yeniden.</p>

  <p class="normal">Komodinin üstündeki gece lambasını yaktı. Kapının yanındaki elektrik düğmesine gitti, işaret parmağıyla düğmeye bastı, odanın ışığını söndürdü, yatağa geldi oturdu, geceliğini çıkartmaya başladı. Yusuf dikkatle, merakla bakıyordu ona, sonunda dayanamadı:</p>

  <p class="normal">Ne yapıyorsun, diye fısıldadı.</p>

  <p class="normal">Soyunuyorum, dedi kadın.</p>

  <p class="normal">Adın ne senin, diye sordu Yusuf, Zeliha mı?</p>

  <p class="normal">Kadın, şaşırarak baktı delikanlıya:</p>

  <p class="normal">Evet, dedi, nereden biliyorsun?</p>

  <p class="normal">Benimki de Yusuf, dedi Yusuf, bilmiyorum, öyle aklıma geldi.</p>

  <p class="normal">Ne tuhaf, diye kıkırdadı kadın, kimmiş Zeliha? Karın falan mı?</p>

  <p class="normal">Mısır maliye nazırının karısıydı o, dedi Yusuf.</p>

  <p class="normal">Kadın geceliğini çıkartmış, yastığın bir kenarına bırakmıştı, şimdi yarı çıplak durumdaydı. Gözleri iri iri açılmış, Yusuf'a bakıyordu:</p>

  <p class="normal">Gazete okumam ben, dedi, nazır boşamış mı onu?</p>

  <p class="normal">Binlerce yıllık bir olay bu, dedi Yusuf, işte o Zeliha, Yusuf aleyhisselamı odasına çağırınca odada bulunan bir heykelin yüzüne bir peçe örttü. Yusuf aleyhisselam da ona heykelin yüzünü niye örtüyorsun diye sordu. Zeliha da, ondan utanıyorum, onun için örttüm, dedi. Yusuf da ona, sen bir taş parçasından utanıyorsun da ben her şeyi gören rabbimden utanmaz mıyım, diye cevap verdi.</p>

  <p class="normal">Kadın galiba Yusuf'u dinlemiyordu. Soluğunu tutarak:</p>

  <p class="normal">Ne kadar gevezeymişsin, diye gülümsedi, hadi çıkar ayakkabılarını, çocuğu uyandıracaksın şimdi.</p>

  <p class="normal">Ben.. gitsem iyi olacak, diye soludu Yusuf, kalkmaya yeltendi.</p>

  <p class="normal">Kadın kolundan tuttu onu:</p>

  <p class="normal">Gitme, diye yalvardı nerdeyse, uyanınca ortalığı velveleye verir ama o kadar da çabuk uyanmaz, mamasını yeni verdim.</p>

  <p class="normal">Ben buraya.. diye kekeledi Yusuf, böyle bir şey aklıma gelmemişti.. bunun için gelmedim.. yarın çok önemli birini ziyaret edeceğim.</p>

  <p class="normal">Biliyorum, bu işi yapmamalıyım, dedi kadın, ama elimde değil, dayanamıyorum.</p>

  <p class="normal">Birden sustu. Uzun bir sessizlik girdi araya. Sonra:</p>

  <p class="normal">Böyle konuşunca, dedi, kim bilir ne sanıyorsun beni? Ama kalıbımı basarım ki, sen hiç kadın tanımamışsındır.. gel geç düşüp kalktıklarını demiyorum, onlar sayılmaz.</p>

  <p class="normal">Sen ne biçim adamlarla düşüp kalkmışsın? Diye mırıldandı Yusuf.</p>

  <p class="normal">Hayatım, gel anlatayım sana, dedi kadın, hâlâ Yusuf'un kolunu tutuyordu. Hiçbirine benzemiyorsun sen onların. Benim tanıdıklarım hep fırsatçı heriflerin tekiydi. Biliyorum, şimdi herkes nefret ediyor benden, bütün iyi insanlar. Evliyalar. Senin gibi bir kocam olsaydı keşke.. bunun babası (sepete baktı) ayyaştı. Ah, gene de kandırdı beni.. bunu doğurunca buraya geldim.. burda yeniden gebe kaldım.. ama kimse bilmiyor daha.. otelci öğrenirse belki kolumdan tutup atar beni.. adamı belki de kodese atmışlardır: boşu boşuna arıyorumdur.. neyse, canı cehenneme.. çıkar ayakkaplarını.. gel şöyle.</p>

  <p class="normal">Yusuf, deli bu, diye düşündü. Kadın tuhaf, yangın gibi ışıltılı gözlerle bakıyordu Yusuf'a, onun düşündüklerini sezinlemişti sanki. Birden boynuna sarıldı Yusuf'un, boynundan, boğazından öpüyor, saçlarını karıştırıyor, başını göğsüne doğru çekip sarılıyor, hayır, deli değilim ben, deli değilim, diye söyleniyor, fısıldıyor, iç çekiyordu.</p>

  <p class="normal">Yusuf, kadının omuzlarından tutarak ayağa kalktı:</p>

  <p class="normal">Sakin ol, şimdi geçer, kendine gel, diye soludu.</p>

  <p class="normal">Kadın bırakmıştı onu. Birden kendini yüzükoyun yatağa attı. Elleriyle yüzünü kapattı, ağlamaya başladı. Hıçkırıkları arasında:</p>

  <p class="normal">Bana bunu yapamazsın, diye söylendi, bana kimse böyle davranmadı şimdiye kadar.</p>

  <p class="normal">Yusuf şaşkın, kararsız, dikilip kalmıştı.</p>

  <p class="normal">Kadın kendiliğinden kesti ağlamasını, öfkeli bir ton vardı sesinde bu kez:</p>

  <p class="normal">Defol, diye haykırdı, şimdi bağırırım, herkesi uyandırırım.</p>

  <p class="normal">Sus, dedi Yusuf, çocuğu uyandıracaksın şimdi, bağırıp durma.</p>

  <p class="normal">Kadının yanına gelmişti. Omuzlarından tutarak oturdu yanına:</p>

  <p class="normal">Yok bir şey, toparlan.. hadi, kendine gel.</p>

  <p class="normal">Kadın, elleri titreyerek Yusuf'un gömlek düğmelerini çözdü, kollarını onun gövdesine sardı, avuç içlerini göğsünde gezindiriyordu. Nerdeyse sakinleşmişti, derin derin soluyordu:</p>

  <p class="normal">Hadi, diye fısıldadı, ne kadar inatçıymışsın.</p>
</body>
</html>
