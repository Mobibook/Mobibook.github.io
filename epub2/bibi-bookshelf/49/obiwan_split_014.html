<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>obiwan</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik1" id="calibre_toc_13">BÖLÜM DOKUZ</h1>
				<p class="normal"><span class="ideitalik">Luke tehlikede.</span></p>
				<p class="normal">Ben aniden ve hiç beklemediği bir anda bunun farkına varmıştı. Evden az önce çıkmıştı ve elinde alet çantası buharlaştırıcının bakımını yapmaya gidiyordu ki Güç'teki bariz düzensizliği sezdi.</p>
				<p class="normal">Ben olduğu yerde durdu, buharlaştırıcının hemen yakınındaydı. Alet çantasını tutan elini daha da sıktı. On üç yıldan beridir Tatooine'de yaşıyordu, daha önce de Güç'te düzensizlik sezmişti ama böylesini değil.</p>
				<p class="normal"><span class="ideitalik">Acaba kaynağı Luke mu?</span> Ben emin değildi. Luke on üç yaşına gelmişti. Ben'in bildiği kadarıyla çocuğun hâlâ Güç konusunda bir bilgisi yoktu ama Luke'un farkında olmadan da böyle bir düzensizliğe neden olması mümkündü.</p>
				<p class="normal">Boştaki eliyle başlığını geri atınca yakıcı güneş yüzüne vurdu. Sıcak ve sürekli bir rüzgâr çölün zeminini süpürmeye devam ederken uzaklardan henüz görüş mesafesine girmemiş olan bir Jawa sandcrawler'ının sesi geliyordu.</p>
				<p class="normal">Ben sakin olması gerektiğini biliyordu. Derin bir nefes alıp gözlerini kapattı. Zihnini sakinleştirdi ve sandcrawler'ın motor gürültüsünü aklından atarak kendisini Güç'e teslim etti.</p>
				<p class="normal">Birdenbire zihninde uçuşan renkler belirdi, şekilsiz açık ve koyu kahverengi...</p>
				<p class="normal"><span class="ideitalik">Kum fırtınası!</span></p>
				<p class="normal">Yeşil... bir dewback hızla kaçıyordu, Luke ve diğer bir çocuğu arkasında bırakarak. Ben diğer çocuğu ayırt edemiyordu ama Luke'un arkadaşı olduğunu sezebiliyordu... ama Biggs Darklighter değildi.</p>
				<p class="normal"><span class="ideitalik">Bir kaza,</span> diye düşündü Ben. <span class="ideitalik">Kum fırtınasına yakalanmışlar...</span> <span class="ideitalik">dewback onları sırtından atmış...</span></p>
				<p class="normal">Çocukların etrafı yüksek duvarlarla çevriliydi.</p>
				<p class="normal"><span class="ideitalik">Bir kanyon. Nerede?</span></p>
				<p class="normal">Gözleri hâlâ kapalı olan Ben ayaklarının yönünün değiştiğini hissetti, onu güneydoğu yönüne çevirene kadar dönmeye devam ettiler. Ensesini yakan güneşin sıcaklığını umursamadı. Saniyeler içerisinde kapalı gözleriyle kurumuş bir dere yatağının kıyısındaki bir yamacın üzerinde duran farklı yapıda ve engebeli bir kaya kütlesi gördü.</p>
				<p class="normal"><span class="ideitalik">Ja-Mero Ridge.</span></p>
				<p class="normal">Ben derin bir nefes alarak gözlerini açtı ve gözleri Jundland Wastes'ı taradı. Yetmiş kilometreden daha uzak mesafede olan Ja-Mero Ridge'in üzerini kara bulutlar kaplamıştı. Karışık kanyonlarında açık havada bile pek çok kişi yolunu kaybettiğinden ve birkaç saat içerisinde de karanlık çökeceğinden Luke ve arkadaşının acilen yardıma ihtiyaçlarının olacağını biliyordu.</p>
				<p class="normal"><span class="ideitalik">Landspeeder'ım olmadığına hiç bu kadar yanmamıştım.</span></p>
				<p class="normal">Ben yaya giderse Ja-Mero Ridge'e varmasının ne kadar süreceğini çabucak hesapladı ve çantasını kontrol ederek yeterli erzakı olup olmadığına baktı. Evin önüne gelip alet çantasını yere bırakırken, belki de Owen Lars'a haber vermesi gerektiğini düşündü ama sonra vazgeçti. Lars çiftliği de Ja-Mera Ridge'in ötesinde en az bir yetmiş kilometre daha uzaktaydı ve Owen onun yardımına ihtiyaçları olmadığını özellikle vurgulamıştı. <span class="ideitalik">İnatçı ahmak kalkıp kendi başına Luke'u aramaya gidip kendi hayatını da tehlikeye atacak.</span></p>
				<p class="normal">Ben, Owen ve Beru'nun Luke'un akıbetinin ne olduğu bilmedikleri zaman endişeleneceklerini biliyordu ama şimdilik bunun için yapabileceği bir şey yoktu. Luke tehlikedeydi ve zamanını boşa harcayamazdı. Eğer hemen şimdi yola koyulursa Luke'u güneş batmadan bulması mümkün olabilirdi.</p>
				<p class="normal">Ben yürüyerek evden uzaklaşmaya başladı. "Yetmiş kilometre," diye mırıldandı, sakalındaki kumları silkelerken. "Buralarda taksiye denk geleceğimi de zannetmem."</p>
				<p class="normal">O anda Jawa sandcrawler'ı görüşüne girdi. Devasa araç Xelric Draw'dan Mos Espa'ya doğru batı yönünde ilerliyordu.</p>
				<p class="normal">"Ah," dedi Ben, yüzünde buruk bir gülümsemeyle. "Taksim geldi."</p>
				<p class="normal">Sandcrawler hızlı gidiyordu ve Ben de Jawa'ların bir an önce gittikleri yere varmaya istekli olduklarının farkındaydı. Güç'e erişerek sandcrawler'ın içindeki Jawa şefini gördü ve düşüncesini yönlendirdi: <span class="ideitalik">durup motorları kontrol etmen gerek.</span></p>
				<p class="normal">Söylediğine cevap olarak sandcrawler Ben'in evinin yakınındaki yamacın dibinde durdu ve birkaç Jawa araçtan dışarı çıktı. Ben yamaçtan aşağı Jawa'ların yanına indi ve Jawa'lar ona motorları kontrol etmek için durduklarını söylediler. Motorlarda bir sorun görememeleri Ben'i şaşırtmadı.</p>
				<p class="normal">Ben Jawa şefiyle görüştü. Birkaç dakika sonra sandcrawler Ben de içinde olduğu halde yamaçtan uzaklaşıyordu. Sandcrawler dönüp de Jundland Wastes'a doğru gitmeye başladığında bu yön değişikliği Jawa'ların çoğunu şaşırtmıştı ama Jawa şefi Ben'i Ja-Mero Ridge'e götürmenin kendisi için bir zevk olacağını söylüyordu.</p>
				<p class="normal">Sandcrawler dar bir kanyonun ağzında durduğunda, rüzgâr iyice şiddetlenmişti. Ben araçtan çıktı, yüzünü uçuşan kumlardan koruyabilmek için örtmüştü. Sandcrawler dönüp uzaklaşırken, Ben de kanyonun içine doğru yürümeye başladı.</p>
				<p class="normal">Her ne kadar Luke'la tanışacağı günü iple çekse de onun bugün olacağını nereden bilebilirdi ki? Luke ve arkadaşının onun yardımı olmadan kanyondan çıkmasını sağlamak zorundaydı ve kesinlikle gerekmediği müddetçe de varlığından Luke'u haberdar etmeyi düşünmüyordu.</p>
				<p class="normal">Ben yoluna devam etti. Kanyonun derinliklerine doğru ilerledikçe hava kayda değer şekilde soğumaya başlamıştı. Kum fırtınası yüzünden herhangi bir yönde birkaç metreden ileriyi görmek mümkün değildi. Güneş batmaya başlamıştı ve yarım saat sonra her yerin karanlığa gömüleceğini biliyordu. Acaba Luke, Lars çiftliğinin dışında yaşamaya ne kadar hazırlıklı diye düşündü. <span class="ideitalik">Eğer o da babası gibi sabırsızsa olmadığı halde bile kendisinin her şeye hazır olduğunu düşünecektir,</span> diye geçirdi aklından.</p>
				<p class="normal">Kanyon zeminindeki bazı taşlar kısa süre önce yerinden oynamışa benziyordu, muhtemelen bir hayvanın işiydi, belki de Ben'in hayalinde gördüğü dewback'in marifetiydi. Çoktan gözden kaybolmuş olan patikayı izleyerek bir yol ayrımına geldi. İçinden bir ses ona sol taraftan gitmesi gerektiğini söyledi ama o yol da onu bir virajın ardından başka bir yol ayrımına getirmişti.</p>
				<p class="normal"><span class="ideitalik">Burası labirent gibi,</span> diye düşünen Ben sağ yola saptı, burası diğerinden biraz daha genişti. Gözlerini kısarak yukarıya, hayal meyal görülen kanyon duvarlarının ötesine, kum fırtınasının üzerindeki birkaç sönük yıldız ışığının göründüğü eflatun renkli gökyüzüne baktı. Onun yolunu bulmak için yıldızlara ihtiyacı yoktu ama Luke'un olabilirdi, çünkü bu kanyonda kaybolmadan yürümek herkesin harcı değildi.</p>
				<p class="normal">Başını öne eğip karanlıkta yürümeye devam etti. Arada bir kanyondaki canlıların rüzgârın uğultusuna karışan seslerini duyabiliyordu. Hiçbiri tehditkâr gibi gelmiyordu kulağına ama Ben çocukları ararken bir yandan da her sese kulak kabartmaya devam etti.</p>
				<p class="normal">Ben'in sağındaki kanyon duvarındaki çatlaktan küçük ve bilinmedik türde bir kertenkele çıkıp telaşlı şekilde öttü. Az sonra hızla yaklaşan vınlama sesleri duydu ve eğilmesiyle birkaç sketto'nun üzerinden geçmesi bir oldu. Bu dört kanatlı uçan sürüngenler onu geçtikten sonra geri dönmüş ve geldikleri virajın arkasında kaybolup gitmişlerdi. Ben, sketto'ların kum fırtınalarında uçmadıklarını biliyordu ve onların bunu yapmasına neyin neden olduğunu merak etti.</p>
				<p class="normal">Ardından kan donduran bir kükreme duydu. Gök gürültüsü gibi yüksekti ve sanki kanyonun içindeki virajın hemen ardından geliyordu. Ben bu kükremeyi derhal tanıdı.</p>
				<p class="normal"><span class="ideitalik">Krayt ejderi!</span></p>
				<p class="normal">Gözleri telaşla kocaman oldu ve koşabildiği kadar hızlı koşup virajı döndü. Fakat iki geçidin kesiştiği diğer bir yol ayrımına geldiğini fark edince aniden durdu. Yaratıktan bir iz yoktu.</p>
				<p class="normal"><span class="ideitalik">Yankıymış,</span> diye düşündü, aynı zamanda da Luke'un hâlâ hayatta olduğunu hissedebiliyordu... <span class="ideitalik">çok korkmuş ama hâlâ sağ.</span> Ben amatör bir maceracı gibi harekete geçmeden önce bu kükremenin bir yankı olduğunu anlayamadığı için kendisine kızdı. Kanyonun doğal yol ayrımında kımıldamadan bekledi, takip edebilmek için bir sesin daha gelmesini bekliyor ve bunun da bir insan çığlığı olmamasını umut ediyordu.</p>
				<p class="normal">Az sonra gürültülü bir çarpma sesi duydu, sanki kocaman bir şeyle kanyonun duvarına vuruyorlardı. Çarpma sesi Ben'in sol tarafındaki geçitten gelmişti. Gözlerini ileri dikmiş şekilde geçide daldı, engebeli arazide hız kesmeden ilerledi. Koşmaya devam ederken kanlı etin itici kokusu burnuna geldi ve kaynağını görmesi de uzun sürmedi. Bu dewback'in leşiydi.</p>
				<p class="normal">Ben, hemen önünde duran ve neredeyse yolu kapatmış olan leşi incelemekle zaman kaybetmedi. Üzerinden atlayıp koşmaya devam etti. Çarpma sesleri artık sürekli bir hal almıştı ve ancak birkaç adım sonra bu seslerin kaynağının deli gibi çarpan kalbi olduğunu anladı. <span class="ideitalik">Yaşlanıyorum,</span> diye geçirdi içinden.</p>
				<p class="normal">Kalp atışlarına odaklandı, koşmaya devam ederken kalp atışlarını da yavaşlatıp dengeledi. Duvarlar arasındaki geçit sonunda daha geniş ama kapalı bir alana tepeden bakan bir çıkıntıya açılıyordu. Karanlığa doğru baktı ve bir krayt ejderinin –bir kanyon krayt'ı, öfke ve açlıktan gözü dönmüş– bir yarığın ağzına doğru koştuğunu gördü. Yarığın içerisinde ise iki büklüm olmuş iki kişi vardı.</p>
				<p class="normal">"Luke!" diye bağırdı Ben, hiç düşünmeden ya da Luke'un kimliğini öğreneceğini önemsemeden. Ejderin kocaman ve boynuzlu kafası yarığın dış duvarına vurdu ve çarpmanın etkisiyle taşlar parçalanmaya başladı.</p>
				<p class="normal">Yarığın içerisinden Luke'un arkadaşı bağırdı, "Biz öldük!"</p>
				<p class="normal"><span class="ideitalik">Daha değil,</span> diye düşündü sağ olduklarını görüp rahatlayan Ben ama krayt ejderi de geri çekilmiş tekrar saldırmaya hazırlanıyordu. Ben, Güç'ü kullanarak krayt ejderinin ilkel beynine erişti.</p>
				<p class="normal">Canavar durdu ve sarı ve büyük dişlerini göstererek gürledi. Sonra sanki bir şeyden kurtulmaya çalışırmış gibi koca kafasını iki yana salladı, yüksek sesle hırladıktan sonra yarıktan geri çekildi. Ne kadar büyük bir güçle denese ve ne kadar aç olsa da beynine giren düşünceden kendisini kurtarması mümkün olmamıştı: yorgundu, hem de çok yorgun.</p>
				<p class="normal"><span class="ideitalik">Uyu.</span></p>
				<p class="normal">Kum taneleri ortalıkta deli gibi uçuşmaya devam ederken krayt başını kanyonun zeminine indirdi, gözlerini kapattı ve horlayarak uyumaya başladı.</p>
				<p class="normal">Ben çıkıntıdan aşağı indi ve uyuyan krayt'in yanından geçip yarığın ağzına yaklaştı. Saklanan çocukların olduğu yere yaklaşırken Luke'un arkadaşının sözlerini duydu, "Evin yolunu hayatta bulamayız! Günün birinde kemiklerimizi bulacaklar... sadece kemiklerimizi..."</p>
				<p class="normal">Ben boğazını temizledi ve iki çocuk da yarıktan dışarı çıkarken onu görebilmek için başlarını çevirdiler. İki çocuğun da boyunlarında kum gözlükleri aslıydı, ikisi de rutubet çiftçilerinin tipik kıyafeti olan soluk beyaz gömlek ve pantolon giymişlerdi. Luke'la göz göze geldiği anda, aklına Ilum'daki ilk yolculuğunda Luke'la aynı yaşta olduğu geldi.</p>
				<p class="normal">Ben nihayet Luke'la tanışmıştı.</p>
				<p class="normal">"Adım Ben Kenobi," dedi. "Eğer sizi eve götüreceksem fazla zamanımız yok."</p>
				<p class="normal">Luke yutkundu, "Lars çiftliğinin yolunu biliyor musun?"</p>
				<p class="normal">Luke'un Tatooine'de bulunuş amacından ne kadar az haberi olursa o kadar iyi olacağını düşünen Obi-Wan düşünürmüş gibi yaptı, "Lars mı? Owen ve Beru Lars'ı mı kastediyorsun?"</p>
				<p class="normal">Luke başını salladı.</p>
				<p class="normal">"Onları görmeyeli uzun zaman oldu," dedi Ben. "Evet, yolu biliyorum."</p>
				<p class="normal">Çocuklara gözlüklerini takmalarını ve kendisini takip etmelerini söyledi. Yarıktan çıkıp onları uyuyan krayt'ın yanından götüren Ben'in peşine düştüler. Çocuklar nereye gittiklerinden habersiz olsalar da Ben'e güvenmişler ve kanyonun karışık yollarında sorgusuz sualsiz onu takip etmişlerdi.</p>
				<p class="normal">Kanyondan çıktıklarında rüzgârın da şiddeti azalmaya başlamıştı ve Ben'le sandcrawler'ın yollarının ayrıldığı yerde gökyüzü daha açıktı. "Ne oldu?" diye sordu havadaki bu ani değişime şaşıran Luke'un arkadaşı.</p>
				<p class="normal">"Fırtınanın merkezindeyiz," dedi Ben, gözü tüm ufku örtmüş gibi duran bulutlardaydı.</p>
				<p class="normal">"Eğer hızlı hareket edersek," dedi Luke, "zamanında güvenilir bir yere erişebiliriz."</p>
				<p class="normal">Luke'un arkadaşı başını iki yana salladı ve sonra da dizlerinin üzerine çöktü. Ben hemen çocuğun yanına gelip baktı ve nedeninin sadece yorgunluk olduğunu gördü. "Genç adam, eğer sen yürümeye devam edebilirsen ben arkadaşını taşırım," dedi Ben, Luke'a bakarak.</p>
				<p class="normal">"Luke," dedi Luke, "Skywalker."</p>
				<p class="normal">Ben ona şaşırmış gibi baktı, çocuğun kanyonda onun adını seslendiği zaman duyup duymadığını merak etti. Eğer Luke duymuşsa bile bundan bahsetmedi ve onun yerine diğer arkadaşını işaret etti, "Arkadaşım Windy Starkiller. Krayt ejderi uyuyakaldığı için çok şanslıyız."</p>
				<p class="normal">"Evet," dedi Ben, Windy'yi taşımak için omzuna alırken. "Şanslıyız." Krayt meselesinin şansla alakalı olmadığını bilse de Luke'a bilmesi gerekenden fazlasını anlatmanın bir âlemi yoktu. <span class="ideitalik">Gerçeği öğrenmeye hazır değil,</span> diye düşündü Ben. Windy sırtında, Luke yanında ve yıldızlar üzerinde olduğu halde yürürken aklına dewback geldi, anlaşılan o şanslı gününde değildi.</p>
				<p class="normal"><span class="ideitalik">Belki de Luke hiç hazır olamayacak.</span></p>
				<p class="normal">Ben, Luke'a baktığında alt dudağının titrediğini gördü. "Bir terslik mi var, Luke?"</p>
				<p class="normal">"Dewback'im aklıma geldi," diye cevap verdi Luke. "Windy'nindi ama onu ikimiz büyütmüştük. Adı Huey'di."</p>
				<p class="normal">Ben, Luke ve kendisinin aynı anda dewback'i düşünmelerini ilginç bulmuştu ama sesini çıkarmadan çocuğun anlatmaya devam etmesini bekledi.</p>
				<p class="normal">"Ölmesi benim hatam," dedi Luke. "Windy ve ben sıkılmıştık ve bazı büyük çocuklar da velet diyerek bizimle dalga geçmişlerdi. Biz de Huey'le Wastes'a gelmeye karar verdik." Kumu tekmeledi. "Buraya yalnız gelmemiz aptallıktı ve bedelini de Huey ödedi."</p>
				<p class="normal">Sırtındaki Windy'yi düzelten Ben cevap verdi, "Genç dostum, sorumluluk hakkında güzel bir ders öğrendin. Bunu hiç aklından çıkarma. Bizim yaşamımızdaki olayların yansımaları diğerlerinin yaşamlarına da etki eder."</p>
				<p class="normal">Luke, Ben'e yan yan baktı ve Ben onun yüzündeki şaşkın ifadeden kullandığı tarifin çocuğu biraz aştığını anladı. Ben ekledi, "Tüm yaşamlar birbirine bağlıdır."</p>
				<p class="normal">Luke bunu biraz düşündü ve sonunda başını salladı. <span class="ideitalik">En azından dinliyor,</span> diye geçirdi içinden Ben.</p>
				<p class="normal">Windy'yi taşıyan Ben'in sırtı ağrımaya başlarken rüzgâr da tekrar hızını artırmıştı. Ben, kara fırtına bulutlarına karşı ayakta durmaya çalışan dev bir ağacı andıran bir tepeyi çenesiyle işaret etti. "Şuraya sığınalım."</p>
				<p class="normal">Ben'in eski kulübesinin dışında rüzgâr uğuldarken, Luke, kendine gelmiş olan Windy ve Ben kulübenin içinde oturuyorlardı. Ben kulübenin kamuflajlı kapısını sıkıca kapamıştı ve çocuklar erzakını onlarla paylaşmasından memnun oldular. Bir besin tabletini yuttuktan sonra, Luke nazikçe sordu, "Ne zamandan beridir Tatooine'de yaşıyorsunuz, Bay Kenobi?"</p>
				<p class="normal">Ben sakalını sıvazlayarak cevap verdi, "Kiminden uzun bazılarından ise kısa süredir."</p>
				<p class="normal">"Oh," dedi Luke, anlaşılan Ben'in sorusuna cevap vermediğini fark etmemişti. Daha fazlasını öğrenme isteğiyle devam etti, "Aileniz burada mı?"</p>
				<p class="normal">Ben başını iki yana salladı. "Sadece ben."</p>
				<p class="normal">"Hmm," dedi Luke. "Ben, amcam ve yengemle yaşıyorum. Beru ve Owen Lars. Onları tanıdığını söylemiştin."</p>
				<p class="normal">Luke'un bu konuşmayı Owen'a anlatacağını bilen Ben ihtiyatla devam etti, "Yaşadıkları yeri yaklaşık olarak biliyorum ama onları pek iyi tanıdığımı söyleyemem."</p>
				<p class="normal">Cevap verirken Luke'un gözleri ışıldadı, "Bence seni gördüklerinde çok mutlu olacaklardır, özellikle de Windy ve ben bizi kurtardığını onlara söyledikten sonra."</p>
				<p class="normal"><span class="ideitalik">Bu hoş olurdu,</span> diye aklından geçirdi Ben ama Owen'ın onu gördüğü için memnun olacağını hiç sanmıyordu.</p>
				<p class="normal">"Benim ailem de teşekkür etmek isteyecektir," dedi Windy ama Ben cevaben sadece gülümsedi.</p>
				<p class="normal">"Sorduğum için beni bağışlayın ama," dedi Luke, "gece vakti Jundland Wastes'ta ne yapıyordunuz?"</p>
				<p class="normal">"Ben orada yaşıyorum," dedi Ben.</p>
				<p class="normal">Luke şaşırdı. "Wastes'da mı yaşıyorsun?" O ve Windy hayretle birbirlerine baktılar, sonra Luke, Ben'e bakıp sordu, "Tek başına mı?"</p>
				<p class="normal">"Herkesin bir yerde yaşaması gerekiyor," dedi Ben, omuz silkerek.</p>
				<p class="normal">"Hiç yalnızlık çekmiyor musun?"</p>
				<p class="normal">"Hayır. Sabahları güneşler ve akşamları da aylar olduğu müddetçe ben halimden memnunum."</p>
				<p class="normal">"Evde mi yaşıyorsun? Yoksa böyle bir yerde mi...?" Eliyle kulübenin içini işaret etti.</p>
				<p class="normal">Ben güldü. "Aslında, genç Windy, bir evde yaşıyorum."</p>
				<p class="normal">"Belki arada bir sizi ziyarete gelebiliriz, Bay Kenobi?"</p>
				<p class="normal">"Bu çok hoşuma gider," dedi Ben. "Lütfen, bana Ben deyin."</p>
				<p class="normal">"Tamam... Ben."</p>
				<p class="normal">"Fakat daha fazla yolculuk planı yapmadan evvel," dedi Ben, "biraz uyumayı deneyelim. Sabaha tekrar konuşuruz."</p>
				<p class="normal">Windy'nin endişeli ailesi çoktan Lars'ın çiftliğine gelmişti ve Ben iki çocukla birlikte geldiğinde Owen ve Beru'nun yanında duruyorlardı. Owen tüfeğini sıkı sıkı tutmuştu. Windy hemen annesine koşup sarıldı.</p>
				<p class="normal">"Bu Bay Kenobi!" dedi Windy. "Bizi krayt ejderinden kurtardı."</p>
				<p class="normal">Windy'nin annesi Ben'e baktı, "Teşekkürler, Bay Kenobi!" Windy'nin babası da oğlunun sırtına vururken Ben'e bakıp minnettar bir ifadeyle gülümsedi.</p>
				<p class="normal">Ben de gülümsedikten sonra yüzünü Owen'a döndü. Owen ters ters bakıyordu.</p>
				<p class="normal">Luke, Owen'ın yanına gidip heyecanla bağırdı, "Bay Kenobi bize Dune Sea ile ilgili hikâyeler anlattı... harika bir şey! Bir süre bizimle kalabilir mi?"</p>
				<p class="normal">Owen hiç tereddüt etmeden sert bir ifadeyle cevap verdi, "Bay Kenobi'nin derhal gitmesi gerekiyor."</p>
				<p class="normal">Bir an için kimsenin çıtı çıkmadı. Sonra öfkelendiği açıkça görülen Beru kocasına bakarak bağırdı, "Owen Lars!"</p>
				<p class="normal">Karısını duymazdan gelen Owen öne bir adım attı ve Ben'in üst kolundan tuttu. "Derhal arazimden gitmeni istiyorum," dedi Owen, "ve sakın geri gelme!" Ben'i kolundan itti.</p>
				<p class="normal">Ben geriye sendeledi ama hemen dengesini sağladı. Yüzünü Owen'dan çevirip Luke'a baktı. Ben, Owen'ın davranışıyla şaşırıp kalmış olan Luke'la daha fazla konuşabilmeyi umuyordu. Şimdiyse Ben'in tek yapabildiği dönüp gitmeden önce Luke'a bakıp buruk şekilde gülümsemekten ibaretti.</p>
				<p class="normal">Jundland Wastes'taki evine dönmeden önce.</p>

		</body>
</html>