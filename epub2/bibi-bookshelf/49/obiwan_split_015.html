<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>obiwan</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik1" id="calibre_toc_14">BÖLÜM ON</h1>
				<p class="normal">Bir gün, Ben Kenobi'nin Tatooine'deki on altıncı yılında, Ben içinde Jundland Wastes'ın kanyonlarında yürüyüş yapmak için dayanılmaz bir istek duydu. Yürüyüş yapmaktan her ne kadar hoşlanıyor olsa da neden bugün yürümek için böylesine yanıp tutuştuğunu bilemiyordu ama içgüdülerini izlemeye karar verdi.</p>
				<p class="normal">Evinden sadece birkaç kilometre uzaklaşmıştı ki önündeki kanyonda bir tehlikenin varlığını sezdi. Daha doğrusu Luke'un tehlikede olduğunu sezmişti.</p>
				<p class="normal"><span class="ideitalik">Çocuk burada ne yapıyor ki?</span> Ben, Luke'un bir skyhopper'ı olduğunu ve pilot olarak yeteneğiyle nam saldığını biliyordu ama Owen'ın Beggar Canyon'daki tehlikeli bir yarışa katıldığı için Luke'a ceza verdiğinden de haberi vardı. Ben, Luke'un evden neden bu kadar uzakta olduğunu düşünmeye fırsat bulamadan burnuna bir koku geldi. Tusken Yağmacıları! Bu kokuyu başka bir şeyle karıştırması mümkün değildi.</p>
				<p class="normal">Ben cübbesinin başlığını başına örttü ve adımlarını hızlandırdı. Kanyondaki bir virajdan dönerken üç Tusken'ın büyük bir kayanın yakınına park etmiş bir landspeeder'ı didik didik aradıklarını gördü. Anlaşılan onu bayıltmışlardı.</p>
				<p class="normal">Kanyonun taşlık zemininde hiç hız kesmeden yoluna devam eden Ben aynı zamanda da krayt ejderinin avlanma çığlığını taklit etti. Uzun ve tiz bir uluma kanyon duvarlarında yankılandı ve bunu duyan Tusken'lar silahlarını kapıp Luke ve lanspeeder'ını arkada bırakarak kaçtılar.</p>
				<p class="normal">Ben hemen baygın haldeki Luke'un yanına geldi, eğildi ve nabzını kontrol etti. Luke'un bir şeyi olmadığını gördükten sonra sağ tarafından gelen elektronik bir mırıltıyı kısa bir biplemenin takip ettiğini duydu. Ben durdu, sonra başlığını açtı ve sağına döndüğünde bir kayanın altına saklanmış olan mavi kubbeli bir astromech droid gördü.</p>
				<p class="normal"><span class="ideitalik">Daha neler,</span> diye düşündü Ben. Tıpkı R2-D2'ya benziyor. "Merhaba!" dedi, droide gülümseyerek. Eliyle işaret ederek ona cesaret verdi, "Buraya gel, dostum. Korkma."</p>
				<p class="normal">Droidden bir seri endişeli bipleme duyuldu.</p>
				<p class="normal">"Endişelenme," dedi Ben, Luke'u işaret ederek, "iyi durumda."</p>
				<p class="normal">Luke kendine gelmişti, yavaşça gözlerini açtı ve Ben'e baktı. Ben onun dik oturmasına yardım etti.</p>
				<p class="normal">"Sakin ol, evlat," dedi Ben. "Yoğun bir gün geçirdin. Neyse ki hâlâ tek parçasın."</p>
				<p class="normal">Luke başının arkasını ovaladı, sonra da kurtarıcısına baktı. "Ben?" dedi. "Ben Kenobi? Seni gördüğüme çok sevindim."</p>
				<p class="normal">Astromech droid de saklandığı yerden çıktı ve Luke ve Ben'e doğru yaklaştı.</p>
				<p class="normal">"Jundland Wastes gezintiye çıkılacak yer değildir," dedi Ben, Luke'u ayağa kaldırırken. "Söyle, genç Luke, seni buralara ne getirdi?"</p>
				<p class="normal">"Oh, bu küçük droid!" dedi Luke, cevaben bipleyen droidi işaret ederek. Luke devam etti, "Sanırım eski sahibini arıyor, hayatımda hiç bu kadar sadık bir droid görmedim..."</p>
				<p class="normal">Ben tekrar, kendisine bipleyen droide bakıp gülümsedi. Ben konuşmaya devam eden Luke'a yüzünü döndü. "Obi-Wan Kenobi diye birine ait olduğunu söylüyor. Senin bir akraban mı? Kimden bahsettiğini biliyor musun?"</p>
				<p class="normal">Ben'in gülümsemesi solup gitti. Gözünü Luke'dan ayırmayıp sesinin tonunu korumaya dikkat etti ama çocuğun sözleri onu sarsmıştı. Nefesini tutan Ben sırtını kayaya dayadı. "Obi-Wan Kenobi..." dedi. "Obi-Wan mı?" başını önüne eğdi. "Uzun zamandır işitmediğim bir isim... çok uzun zamandır."</p>
				<p class="normal">"Sanırım amcam onu tanıyor," dedi Luke. "Öldüğünü söyledi..."</p>
				<p class="normal">"Oh, ölmedi," dedi Ben, gülümseyerek. "Henüz değil."</p>
				<p class="normal">"Onu tanıyor musun?"</p>
				<p class="normal">"Tabii ki tanıyorum, çünkü o benim."</p>
				<p class="normal">Astromech Ben'i yakından incelemek için kafasını döndürürken bipledi.</p>
				<p class="normal">"Obi-Wan adını kullanmayı bıraktım, sen doğmadan önce," dedi Ben, Luke'a bakarak.</p>
				<p class="normal">"O zaman droid senin demektir."</p>
				<p class="normal">"Bir droidim olduğunu hatırladığımı söyleyemem," dedi Ben, mavi astromech'e daha dikkatle bakarak. Ne kadar imkânsız gibi görünse de droid gerçekten de R2-D2'ya benziyordu. R2-D2'nun yoldaşı, hafızası silinmiş olması gereken C-3PO'yu hatırladı, aynı şeyin R2-D2'ya da yapılıp yapılmadığını bilmese de bunca yıl sonra kendisini tanıdığına göre yapılmadığı kesindi. <span class="ideitalik">Anlaşılan R2'dan daha çok yaşlanmışım,</span> diye geçirdi içinden Ben ama söylediği farklı oldu, "Çok ilginç..."</p>
				<p class="normal">Ürkütücü bir ses kanyonun duvarlarında yankılandı. "Bir yerlere saklansak iyi olacak. Kum Adamları çabuk korkar ama geri dönmeleri uzun sürmez. Hem de daha fazla sayıda," dedi Ben, çevrelerini kuşatan kayalıklara bakarak.</p>
				<p class="normal">Ben landspeeder'a doğru yürümeye başladı, Luke da arkasındaydı, fakat R2-D2'nun hüzünlü biplemeri Luke'un aklına bir şey getirdi, "C-3PO!"</p>
				<p class="normal"><span class="ideitalik">Ne!</span> Ben hayret etmişti. <span class="ideitalik">C-3PO da mı burada?</span></p>
				<p class="normal">Protokol droidi yakınlardaki kayaların üzerine serilmişti. C-3PO'nun sol omzundaki açık soketten kablolar sarkıyor ve sol kolu biraz geride yerde yatıyordu. Ben ve Luke droidi oturur konuma getirdiler.</p>
				<p class="normal">C-3PO şaşkın halde sordu, "Neredeyim ben? Yanlış bir adım atmış olmalıyım..." C-3PO başını iki yana çevirdi ama fotoreseptörleri Ben'i gördüğünde ak saçlı bu adamı tanıyamadı.</p>
				<p class="normal">"Yürüyebilir misin?" dedi Luke. "Kum Adamları dönmeden seni buradan çıkarmamız gerek."</p>
				<p class="normal">"Yürüyebileceğimi sanmıyorum," dedi C-3PO. "Siz devam edin, Efendi Luke. Benim için kendinizi tehlikeye atmanın bir anlamı yok. Benim işim bitti."</p>
				<p class="normal">"Hayır, daha bitmedi," dedi Luke, gülümseyerek. "O nasıl laf öyle?"</p>
				<p class="normal">"Çabuk... harekete geçtiler," dedi Ben, Tusken Yağmacıları'nı hatırlayarak.</p>
				<p class="normal">Ben ve Luke, C-3PO'nun ayağa kalkmasına yardım ettiler, sol kolunu aldılar ve hep birlikte landspeeder'a geri döndüler. Droidi araca bindirdikten sonra yola çıkıp kanyondan uzaklaşarak Ben'in evine geldiler.</p>
				<p class="normal">Ben'in evine dönüş yolunda, Luke bu iki droidi amcasının Jawa tüccarlardan aldığını anlattı. Eve vardıktan sonra içeri girdiler ve Ben, Luke'un alet çantasını kullanarak C-3PO'yu tamir etmesine izin verdi. Luke ve C-3PO, alçak ve yuvarlak bir masanın yanındaki kanepede oturmuşlardı, masanın karşısındaki sandalyede oturan Ben ise Luke'un droidin kolundaki kabloluları bağlayıp kolu tekrar yerine takmasını izliyordu. R2-D2 zemindeki bir sandığın yanında durmuş masanın üzerinden tamirin nasıl sürdüğüne bakıyordu.</p>
				<p class="normal"><span class="ideitalik">Tamircilikte çocuk da babası kadar iyi,</span> diye düşündü Ben. O sırada R2-D2, Luke'un tamir yeteneklerini över şekilde bipledi. <span class="ideitalik">Eğer Anakin'le ilgili bir anın olsaydı sen de aynı şeyi düşünürdün</span>, diye geçirdi içinden Obi-Wan.</p>
				<p class="normal">"Anlat, Luke," dedi Obi-Wan. "Babanın Klon Savaşları'ndaki hizmetlerinden haberin var mı?"</p>
				<p class="normal">"Hayır, benim babam o savaşa katılmadı," dedi Luke, bir kabloyu daha yerine takarken. "Bir baharat yük gemisinde rotacıydı."</p>
				<p class="normal">"Bu amcanın sana anlattığı şey," dedi Ben. "Babanla aynı idealleri paylaşmıyordu. Onun burada kalması ve hiçbir şeye karışmaması yönünde bir görüş sahibiydi."</p>
				<p class="normal">Luke yüzünü Ben'e döndü. "Sen Klon Savaşları'na katıldın mı?"</p>
				<p class="normal">"Evet. Bir zamanlar bir Jedi Şövalyesi'ydim, senin baban gibi," dedi Ben, sandalyede arkasına yaslandı.</p>
				<p class="normal">Luke başını çevirdi. "Keşke onu tanısaydım."</p>
				<p class="normal">"Galaksinin en iyi pilotuydu ve kurnaz bir savaşçıydı." Ben durdu ve Luke'a gülümsedi. "Anladığım kadarıyla sen de çok iyi bir pilotsun."</p>
				<p class="normal">Luke omuz silkti ama gülümsemeyi de ihmal etmedi.</p>
				<p class="normal">Ben de başını çevirirken gülümsedi. Anakin'i hatırlayarak ekledi, "İyi de bir dosttu. Bana tıpkı..."</p>
				<p class="normal">Ben ayağa kalktı ve R2-D2'nun yanından geçerek sandığa gelip kapağını kaldırdı. "Burada senin için bir şey var." Mustafar gezegeninden beraberinde getirdiği parlak eşyayı kaldırırken devam etti, "Baban uygun yaşa gelince bunun senin olmasını istemişti ama amcan buna izin vermezdi. Tıpkı babanın yaptığı gibi senin de ihtiyar Obi-Wan'a takılıp macera peşinde koşacağından korkuyor."</p>
				<p class="normal">Hâlâ kanepede oturan C-3PO başını Luke'a çevirdi, "Efendim, eğer bana ihtiyacınız yoksa kendimi bir süre için kapatacağım."</p>
				<p class="normal">"Tamam, öyle yap," dedi Luke.</p>
				<p class="normal">C-3PO oturduğu yerde kendisini kapattı. Fotoreseptörleri söndü ve başı öne düştü. Luke kanepeden kalkıp sandıktan çıkardığı şeyi yakından görmek için Ben'in yanına geldi. "Nedir bu?" diye sordu Luke.</p>
				<p class="normal">"Babanın ışın kılıcı," dedi Ben, silahı Luke'a uzatarak. "Bu Jedi Şövalyeleri'nin silahıdır. Bir tabanca gibi hantal ya da rastgele değildir."</p>
				<p class="normal">Luke'un parmakları açma düğmesine dokununca ışın kılıcı hayat buldu. Silahı denerken gerçekten büyülenmiş gibi görünüyordu, onu havada hareket ettirirken çıkardığı uğultuyu dinlendi.</p>
				<p class="normal">"Daha medeni bir çağa ait zarif bir silah," dedi Ben, sandalyesine geri dönerken. "Bin nesilden daha uzun bir zaman boyunca Jedi Şövalyeleri Eski Cumhuriyet'te barış ve adaletin bekçileri oldular. Karanlık zamandan önce, İmparatorluk'tan önce."</p>
				<p class="normal">Luke ışın kılıcını kapattı ve gelip kanepenin kıyısına otururken onu da beraberinde getirdi. "Babam nasıl öldü?" diye sordu, Ben'e bakarak.</p>
				<p class="normal">Ben yüzünü Luke'tan çevirdi. Kelimelerini özenle seçerek tekrar Luke döndü ve ciddi bir tonda konuştu, "Benim öğrencim olan ama kötülüğe sapan Darth Vader adında genç bir Jedi, İmparatorluk'a diğer Jedi'ları bulup yok etmesi için yardım etti. Babana da ihanet edip onu öldürdü."</p>
				<p class="normal">Luke şok olmuş görünüyordu.</p>
				<p class="normal">"Artık Jedi'ların tamamı ortadan kalktı," diye devam etti Ben, "Vader da Güç'ün karanlık tarafına geçti."</p>
				<p class="normal">"Güç mü?" dedi Luke.</p>
				<p class="normal">"Güç bir Jedi'a sahip olduğu kudreti veren şeydir," dedi Ben. "Tüm canlılar tarafından oluşturulan bir enerji alanıdır. Bizi kuşatır ve içimize işler. Galaksiyi bir arada tutan şeydir."</p>
				<p class="normal">R2-D2 dikkati kendisine çekmek için yüksek sesle bipledi.</p>
				<p class="normal">Tekrar ayağa kalkan Ben R2-D2'nun yanına gitti, "Şimdi bakalım, küçük dostum, senin ne olduğunu ve nereden geldiğini anlayabilecek miyiz?"</p>
				<p class="normal">Ben R2-D2'nun kafasına dokunurken Luke söz aldı, "Mesajın bir bölümünü gördüm..."</p>
				<p class="normal">"Sanırım onu buldum," diye sözünü kesti Ben, R2-D2'nun hologram yansıtıcısı çalıştı ve genç, beyaz cübbeli bir kadının titreyen görüntüsü Ben'in yuvarlak masasının üzerinde belirdi. Ben tekrar sandalyesine döndü.</p>
				<p class="normal">"General Kenobi," dedi kadının hologramı, "yıllar önce Klon Savaşları'nda babama hizmet etmiştiniz. Şimdi de sizden İmparatorluk'a karşı sürdürdüğü mücadelede kendisine yardım etmenizi istiyor. Ne yazık ki babamın ricasını size şahsen iletemiyorum, çünkü gemimiz saldırıya uğradı ve sizi Alderaan'a götürme görevim başarısızlıkla sonuçlandı. Asiler için hayati önem taşıyan bilgileri R2 biriminin hafıza sistemine kaydettim. "</p>
				<p class="normal">Ben önce R2-D2'ya, sonra da tekrar holograma baktı.</p>
				<p class="normal">"Babam bu bilgiyi nasıl geri alacağını bilir," diye devam etti kadının hologramı, "Bu droidi ona, Alderaan'a ulaştırmalısınız. Hepimiz için kritik bir an bu. Yardım et bana, Obi-Wan. Sen tek umudumsun."</p>
				<p class="normal">Kadının hologramı sağ omzunun üzerinden baktı, sonra da bir şeyi ayarlıyormuş gibi eğildi. Hologramın hareketini izleyen Ben, kadının R2-D2'nun holokaydedicisini eliyle kapatmadan önce arkasında birini ya da bir şeyi gördüğünü tahmin etti.</p>
				<p class="normal">Ben sandalyesinde arkasına yaslanıp sakalını sıvazlayarak düşünmeye başladı. Kanyonda yürüyüşe çıkma dürtüsü, Luke ve droidlerle bir araya gelişi ve şimdi de bu mesaj. Obi-Wan tüm bunların tesadüf olduğuna inanmıyordu. <span class="ideitalik">Güç'ün iradesiyle gerçekleşmiş olmalılar.</span></p>
				<p class="normal">"Kimdi o?" dedi Luke.</p>
				<p class="normal">Ben hologramla ilgili mümkün olduğunca az bilgi vermesinin yerinde olacağının farkındaydı. Açıklamasını olabildiğince yüzeysel tuttu, "Alderaan kraliyet ailesinden Prenses Leia Organa, İmparatorluk Senatörü, İmparatorluk'un gizli düşmanı ve Asi İttifakı'nın bir lideri. Gerçekten de olağanüstü bir genç kadın haline gelmiş." Luke'a dönerek devam etti, "Eğer Alderaan'a benimle geleceksen Güç'ü kullanmayı öğrenmelisin."</p>
				<p class="normal">"Alderaan mı?" dedi Luke asık bir suratla. Ayağa kalkarken ekledi, "Alderaan'a gidemem." Kapıya yöneldi, gergin şekilde ışın kılıcını diğer eline aktardı. "Eve dönmem gerek. Geç oldu. Benden bu kadar."</p>
				<p class="normal">"Yardımına ihtiyacım var, Luke," dedi Ben. Başıyla hologramın oynadığı masayı işaret ederek ekledi, "Onun senin yardımına ihtiyacı var. Bu tür şeyler için artık çok yaşlıyım."</p>
				<p class="normal">"Ben buna karışamam!" diye itiraz etti Luke. "Yapacak işlerim var! İmparatorluk'tan hoşlandığım için değil... Nefret ediyorum! Ama şu anda bu konuda elimden bir şey gelmez. O buradan çok uzaklarda."</p>
				<p class="normal">"Bunlar amcanın konuşmaları."</p>
				<p class="normal">Luke iç çekti. "Eyvah, amcam," dedi, sağ elindeki ışın kılıcını daha sıkı kavrarken. "Bunu şimdi nasıl açıklayacağım," dedi Luke, sol elini R2-D2'nun üzerine kaldırırken. Elini aşağı indirip droidin kafasına hafifçe vurdu.</p>
				<p class="normal">"Güç'ü öğren, Luke."</p>
				<p class="normal">Luke tekrar gergin halde kapıya yöneldi, sonra durup Ben'e baktı. "Dinle, seni Anchorhead'e kadar götürebilirim," dedi. "Oradan da Mos Eisley ya da her nereye gitmek istiyorsan gidersin."</p>
				<p class="normal">"Neyin doğru olduğunu hissediyorsan tabii ki onu yapmalısın," dedi Ben, başını Luke'tan çevirerek.</p>
				<p class="normal">"Doğru olduğunu hissettiğim şey mi?" dedi Luke kızgınlıkla. "Ben, sana ya da o kıza yardım etmek isterdim ama Owen amcamla Beru yengemi terk etmem doğru bir şey mi? Onlar benim tek akrabam ve onlara hiçbir şey olmasına izin vermem! Eğer bu doğru değilse belki de yanılan sensin!"</p>
				<p class="normal">Ben kafasını salladı. "Evet... tabii ki. Bazen en iyi düşünceler bile çelişkili olabilir. Belki de cevap Güç'te yatıyordur, senin içinde." Sandalyesinden kalkan Ben ekledi, "Pekâlâ, nazik teklifini kabul ediyorum. En kısa sürede Alderaan'a gitsem iyi olacak."</p>
				<p class="normal">Ben Anchorhead'e gidene kadar, acaba Tatooine'den ayrılmakla ilgili fikrini değiştirir mi, diye merak ediyordu ama geleceğe dair herhangi şey sezemedi. <span class="ideitalik">Olaylar çok hızlı gelişiyor,</span> diye düşündü. <span class="ideitalik">Bugün Güç'ün iradesi karşı konulamayacak derecede kudretli durumda.</span></p>
				<p class="normal">Luke C-3PO'yu tekrar çalıştırırken Ben de kendi ışın kılıcını kemerine taktı ve kalın cübbesini giydi. Ben bir daha çöldeki bu evine asla dönemeyeceğini biliyordu ve ayrılmadan önce yapması gereken tek şey kalmıştı. Luke dönerek sordu, "Sanırım ben de babanın ışın kılıcı için fazladan bir kemer kını olacaktı. Uyup uymadığını kontrol etmek için ışın kılıcını alabilir miyim?"</p>
				<p class="normal">"Tabii ki," dedi Luke ve ışın kılıcını Ben'e uzattı. "Ben de droidleri araca yüklerim bu arada. Dışarıda bekliyorum."</p>
				<p class="normal">Luke ve droidler kapıdan dışarı çıkarken Ben de ışın kılıcını mahzene indirdi. Silahın üzerindeki Luke'un parmak izleri bozulmasın diye kılıcı dikkatle tutuyordu. Hemen tezgâhına gitti, küçük bir tarayıcı cihazla Luke'un sağ elinin parmak izini kılıcın kabzasından taradı, sonra da bunu günlüğünün üzerindeki düğmeye aktardı. Günlüğü boa ahşabından bir kutunun içine koyduktan sonra kutunun üzerindeki düğmeye de aynı parmak izini aktardı. Tarama cihazını kenara bırakırken düşündü, <span class="ideitalik">bu iş bu kadar</span>. Luke'a söylediklerini hatırlayarak yanına Luke'un ışın kılıcına uyacağını bildiği fazladan bir kemer kını aldı. İki dakikadan kısa süre içerisinde yukarı çıkmış ve kapının önüne gelmişti.</p>
				<p class="normal">Droidler ve Luke, Ben'i speeder'ın içinde bekliyorlardı. Luke'un yanındaki ön koltuğa yerleşirken, "İşte, al," dedi ve ışın kılıcıyla kemer kınını ona uzattı.</p>
				<p class="normal">"Teşekkürler!" dedi Luke, ışın kılıcını ve kınını alırken. Ardından speeder'ı çalıştırdı ve güneydoğu yönünde Ben'in evinden uzaklaştılar.</p>
				<p class="normal">Ben arkasına dönüp bakmadı.</p>
				<p class="normal">"Keşke senin için daha fazla şey yapabilseydim, Ben," dedi Luke, Jundland Wastes'ın kıyısı boyunca landspeeder'ını sürerken. "Ama bu droidleri güneydeki buharlaştırıcıların yanına ne kadar çabuk götürürsem Owen amcamdan da o kadar az azar işitirim."</p>
				<p class="normal">"Luke, korkarım ki droidlerin benimle gelmesi gerekiyor."</p>
				<p class="normal">"Ne?" dedi Luke, hayretle Ben'e doğru bakarken. "Ama bana ve amcama maliyetleri..."</p>
				<p class="normal">"Onları geride bırakabileceğimi zannetmiyordun, değil mi?" diye kesti sözünü Ben. "Mesajı duydun. Böyle önemli bir meselede Artoo-Detoo'yu kaybetmeyi göze alamam. Güvenlik gerekçesiyle See-Threepio da benimle gelmeli."</p>
				<p class="normal">"Ama Owen amcama ne derim ben?"</p>
				<p class="normal">"Bunu senin vicdanına bırakıyorum, evlat. Ama dikkate alman gereken bir mesele daha var: Mutlaka bu iki droidi arayan İmparatorluk ajanları vardır, görüp görebileceğin en vahşi ve acımasız türde varlıklar. Eğer onları çiftliğe götürürsen aileni büyük tehlikeye atmış olursun."</p>
				<p class="normal">"Ah," dedi Luke. "Evet, doğru. Sanırım bir şeyler uydurabilirim."</p>
				<p class="normal">"Güzel," dedi Ben. "Başaracağını biliyorum." Tam o anda Wastes'ın kıyısındaki kayalıklardan yükselen kara bir duman gördüler. Dirseğiyle Luke'u dürterek kayalıkları işaret etti, "Duman!"</p>
				<p class="normal">"Ne?" Luke da Ben'in baktığı yere baktı. "Nerede? Ben göremi— evet, şimdi gördüm. Gözlerin keskinmiş bir... yani..."</p>
				<p class="normal">"İhtiyara göre mi?" dedi Ben, sırıtarak. "Gözlem gücünün kaynağı zihindir, Luke, gözler değil. Belki de gidip neler olduğunu bir kontrol etsek iyi olacak."</p>
				<p class="normal">Luke dumana doğru döndü ve kısa sürede bir Jawa sandcrawler'ından geri kalanın yanına geldiler. Hâlâ için için yanmakta olan eski ve paslı araçtan dumanlar çıkmaya devam ediyordu. Düzinelerce Jawa öldürülmüştü, küçük bedenleri kumların üzerine yayılmıştı.</p>
				<p class="normal">Ben, Luke'dan aracı durdurmasını istedi, böylece enkazı daha yakından inceleyebileceklerdi. Sandcrawler'ın gövdesi lazer ateşiyle delik deşik olmuştu ve görüldüğü kadarıyla tüm Jawa klanı yok edilmişti.</p>
				<p class="normal">"Anlaşılan Kum Adamları'nın marifeti," dedi Luke. Yerden bir Tusken silahını alarak ekledi, "Gaffi sopasına benziyor, bunlar da bantha izleri. Ama daha önce böyle bir hedefe saldırdıklarını hiç duymamıştım."</p>
				<p class="normal">"Onlar yapmadı," dedi Ben. "Ama onlar yapmış süsü verilmiş." Bantha izlerini işaret ederek devam etti, "Bu izler yan yana. Kum Adamları sayıları anlaşılmasın diye hep tek sıra yürürler."</p>
				<p class="normal">Luke yerde yatan küçük cesetlere yakından baktı. "Bunlar bize Artoo-Detoo ve See-Threepio'yu satan Jawa'lar."</p>
				<p class="normal">Ben sandcrawler'ın gövdesindeki lazer yanıklarını işaret etti. "Kum Adamları böyle isabetli atış yapamaz. Bunu ancak İmparatorluk stormtrooper'ları yapabilir."</p>
				<p class="normal">"İyi de İmparatorluk askerleri neden Jawa'ları öldürmek istesin?"</p>
				<p class="normal">Luke park etmiş speeder'ın yanında duran R2-D2 ve C-3PO'ya bakarken Ben cevap vermedi. "Eğer robotları buraya kadar izledilerse onları kime sattıklarını da öğrenmişlerdir ve bu da onları doğruca bizim eve götürür!" dedi Luke, Ben'e doğru yürüyerek.</p>
				<p class="normal">Luke speeder'a doğru fırladı.</p>
				<p class="normal">"Bekle, Luke!" diye bağırdı Ben. "Çok tehlikeli."</p>
				<p class="normal">Ben'i duymazdan gelen Luke, speeder'a atladı ve çalıştırıp son sürat yanan sandcrawler'dan uzaklaştı.</p>
				<p class="normal">Speeder gözden uzaklaştıktan sonra Ben iki droide döndü. "Efendi Luke nereye gidiyor, Efendim?" dedi C-3PO.</p>
				<p class="normal">"Bunu ben de bilmiyorum," dedi Ben. "Şu anda sonucu Güç tarafından takdir edilmiş olan pek çok büyük gelişme belirleyecek."</p>
				<p class="normal">C-3PO ağırlığını bir o bir bu bacağına aktarırken endişeli görünüyordu. R2-D2'dan kısık, sızlanmaya benzer bir ıslık yükseldi.</p>
				<p class="normal">Ben öldürülen Jawa'lara baktı. "Zavallı küçük canlılar," dedi. "Böylesine katledilmeden önce de zaten kıtlık içinde ve çetin bir hayatları vardı." Tekrar droidlere döndü. "Yakıt kullanarak bir cenaze ateşi yakalım," dedi.</p>
				<p class="normal">Luke, sandcrawler'ın enkazına geri döndüğünde güneşler batmaya ve çölde uzun gölgeler oluşmaya başlamıştı. Ben, Luke'un speeder'dan çıkıp droidleri geçip gitmesini izledi. Luke'un yüzündeki acılı ifadeden Ben, Owen ve Beru'nun ölmüş olduğunu anlayabiliyordu.</p>
				<p class="normal">Ben'in zihninde bir anda Anakin belirdi. Anakin, Tatooine'de annesini kaybettiğinde yirmi yaşındaydı ve onun on dokuz yaşındaki oğlu da aynı rezil gezegende ailesini kaybetmişti. Anakin'in bu kayıpla nasıl değiştiğini hatırlayan Ben, Luke'un da babasının yolundan gidebileceğini düşündüğünde ürperdi.</p>
				<p class="normal">Gözleri yere bakan Luke gelip Obi-Wan'ın önünde durdu. "Elinden hiçbir şey gelmezdi, Luke. Orada olsan seni de öldürürlerdi ve droidler de İmparatorluk'un eline geçmiş olurdu," dedi Ben.</p>
				<p class="normal">Luke başını kaldırıp Ben'e baktı. "Seninle Alderaan'a gelmek istiyorum. Artık burada durmamın bir anlamı kalmadı. Güç hakkında bilgi sahibi ve babam gibi bir Jedi olmak istiyorum."</p>
				<p class="normal">Ben başını sallayarak cevap verdi. Luke'un samimiyetini sezebiliyordu ve onu elinden geldiğince eğitebilmeyi umuyordu. Ama sonra tekrar aklına Anakin ve Darth Vader geldi. Her ne kadar Luke'un bir Jedi olmasını istiyorsa da onun babası gibi bir Jedi olmaması için de elinden geleni yapmaya kararlıydı.</p>
				<p class="normal">Son Jawa da cenaze ateşine konulduktan sonra iki adam droidleri landspeeder'a bindirdi ve doğuya doğru yola çıktı. "Korkarım ki Mos Eisley'ye varmadan hava kararacak," dedi Luke.</p>
				<p class="normal">Ben, Alderaan görevinin ne kadar önemli olduğunu bilse de ikisinin de dinlenmesi gerektiğinin farkındaydı. Hem fiziksel hem de zihinsel olarak son derece yorucu bir gün olmuştu. Tatooine'deki tehlikeler listesine bir de İmparatorluk birlikleri eklendiği için hava karardıktan sonra yolculuk etmek hiç de akıllıca değildi. "Kısa sürede Bestine'de oluruz. Geceyi orada geçiririz," dedi.</p>

		</body>
</html>