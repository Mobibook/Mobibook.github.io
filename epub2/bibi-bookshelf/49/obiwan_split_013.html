<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>obiwan</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik1" id="calibre_toc_12">BÖLÜM SEKİZ</h1>
				<p class="normal">Ben Kenobi yaklaşık iki yıldır Tatooine'deydi ve Tusken Yağmacıları'nın saldırılarında olağanüstü bir artış yaşanmıştı. Bölük pörçük ulaşan bilgilere göre Tusken'lar sadece bir günde üç rutubet çiftliğine saldırıp yedi koloniciyi öldürmüşlerdi. Kenobi'yi ölümlerden ziyade onların Güç'te neden olduğu sinir bozucu düzensizlik rahatsız ediyordu. Sanki kara varlık çöl dünyasından geçmiş ve arkasında hissedilmemesi mümkün olmayan kötülükten bir iz bırakmıştı.</p>
				<p class="normal"><span class="ideitalik">Bir Sith olabilir mi?</span> Ben bilmiyordu. Elinden tek gelen Luke'u korurken daha dikkatli olmaya çalışmaktı.</p>
				<p class="normal">Jundland Wastes'taki evinden çıktığında sürüsünden ayrı düşmüş bir bantha gördü. Bu tür hayvanları kontrol etmek Jedi'lar için basit bir iş olduğundan bantha'ya binip güneybatıya doğru gitmeye başlaması uzun sürmedi. Doğruca Lars çiftliğine gitmek istiyordu ama birkaç kilometre yol aldıktan sonra bir Tusken kampından geriye kalanları gördü –Tatooine'e vardıktan kısa süre sonra gördüğüyle aynı yer– ve durdu.</p>
				<p class="normal">Ben ne zaman yaklaşsa kampın yıkıntılarının ürkütücü bir hisse neden olduğunu fark etmişti ama hiçbir zaman gidip daha yakından incelemeyi düşünmemişti. Fakat kendisini daha kötü ve rahatsız hissettiği bu günde Ben kampın kendisini çağırdığını sezmişti. Bantha'sını o tarafa yönlendirmek istese de bantha iki adım atıp durdu ve ne yaptıysa onu daha ileri götüremedi.</p>
				<p class="normal">Tusken'lar kulübelerine destek olarak bantha kemikleri kullandığı için Ben bineğinin buradan uzak durmayı istemesine şaşmıyordu. Bantha'dan indi ve yıkıntılara doğru yürümeye başladı.</p>
				<p class="normal">Yıkık bir kulübeden geriye kalanların arasında üzerinde kara lekeler olan kemer şeklindeki bir bantha kemiği gördü, kara lekelerin kan olması mümkündü. Deriden iplerin yükseklik ve konumuna bakarak Ben bunların yakalanan insanları bağlamak için kullanıldığını anlamakta zorlanmadı.</p>
				<p class="normal">Sonunda idrak edebilmişti.</p>
				<p class="normal"><span class="ideitalik">Burası Anakin'in annesinin öldüğü yer.</span></p>
				<p class="normal">Bunu sadece sezmemiş, görerek de anlamıştı. Bir an için gözlerini deri iplerden çevirme dürtüsüne karşı koydu, çünkü eğer başını çevirirse harabelerinde barındırdığı bilgiyle birlikte kaybolup gideceğinden korkuyordu. Sonunda başını kan lekeli kemerden çevirebilmeyi başardığında, çevrede kuma saplanmış halde duran çok sayıda kemik olduğunu gördü, bantha'lara ait olamayacak kadar küçük kemikler. Shmi Skywalker yalnız ölmemişti.</p>
				<p class="normal">Ben'in Tusken'ları kimin doğradığını fazla düşünmesine gerek yoktu.</p>
				<p class="normal">"Artık biliyorsun," dedi Qui-Gon Jinn'in bedensiz sesi.</p>
				<p class="normal">Ben hâlâ o kadar şaşkındı ki Qui-Gon'un sesini duyduğu halde bile tepki vermemişti, ses sanki Ben'in kafasının üstünden ve arkasından geliyordu. "Bana bunu neden anlatmadın?" dedi Ben.</p>
				<p class="normal">"Hazır değildin," dedi Qui-Gon. "Hâlâ hazır değilsin."</p>
				<p class="normal">"Hazır değil miyim?" dedi Ben. Devam etmeden önce yutkundu, "Üstat, eğer burada neler olduğunu anlamaya hazır olmadığımı düşünüyorsan bence hata ediyorsun. Anakin intikam almak için bütün bir Tusken kabilesini ortadan kaldırmış ve bunu herkesten gizlemiş. Anlaşılan siz bunun farkındaydınız ve hâlâ onun Seçilmiş Kişi olduğunu iddia ettiniz. Bilmem gereken başka bir şey var mı?"</p>
				<p class="normal">"Anakin bunu herkesten gizlemedi," diye cevap verdi Qui-Gon.</p>
				<p class="normal">Ben iç çekti. "Tabii ya. Padme'ye anlatmıştır. Ve Palpatine'e. Owen Lars'a söylediğini sanmıyorum ama neler olduğunu anlamış olmalı. Eğer Owen'da Jedi'ların intikam için öldürmeye eğilimli olduğu yönünde bir izlenim bıraktıysa onun benden neden uzak durmaya çalıştığına şaşmamak gerek." Ben gözlerini yeniden deri iplere çevirdi.</p>
				<p class="normal">"Peki neden Anakin bunu senden gizledi?"</p>
				<p class="normal">Ben cevap verecekti. <span class="ideitalik">Çünkü Jedi Tapınağı'ndan atılmaktan korktu.</span> Ama bunun yerine başını iki yana sallayarak cevapladı, "Anakin'in kime söylediğinin bir önemi yok. Önemli olan onun bir Jedi'ken bir kasap haline gelmesi."</p>
				<p class="normal">"Anlayamadığın şeyler üzerine hüküm vermemelisin."</p>
				<p class="normal">"Neyi anlamalıyım, Üstat?" diye sordu Ben, sinirlenmişti.</p>
				<p class="normal">"Dediğim gibi, hazır değilsin."</p>
				<p class="normal">Ben nefes verdi. "Umarım hazır olduğumda bana haber verirsin." Döndü ve kendisini bekleyen bantha'ya doğru yürümeye başladı.</p>
				<p class="normal">"En azından şunu bil, Obi-Wan," dedi Qui-Gon, sanki sesi de Ben'le birlikte hareket ediyordu. "Anakin sırrını başka birine anlattı."</p>
				<p class="normal">"Üstat, lütfen," dedi Ben, yürümeye devam ederken. "Eğer bu yeni bir tahmin oyunuysa şu anda..."</p>
				<p class="normal">"A'Sharad Hett."</p>
				<p class="normal">Ben olduğu yerde durdu. Tatooine'e geldikten sonra arada bir Tusken Jedi'ın aklına geldiği olmuştu. Hett'in de Jedi Kıyımı sırasında ortadan kaldırılanlar arasında olduğunu zannetmişti. "Sizin A'Sharad Hett'le tanıştığınızı hiç zannetmiyorum, Üstat."</p>
				<p class="normal">"Hayır," dedi Qui-Gon. "Hiç tanışmadım. Ama babasını tanırdım. Hett ailesinde Güç yoğundur."</p>
				<p class="normal">Tekrar yıkıntılara bakan Ben sordu, "Anakin'in öldürdüğü Tusken'lar... Hett'in kabilesi miydi? Bana A'Sharad Hett'in yaşadığını ve Tatooine'de yakın zamanda işlenen cinayetlerden sorumlu olduğunu mu söylüyorsun?"</p>
				<p class="normal">"Bunu bilemem," diye cevap verdi Qui-Gon belli belirsiz.</p>
				<p class="normal">O anda sıcak bir rüzgâr yıkıntılardan Ben'e doğru esmeye başladı. Qui-Gon'a bazı detayları vermeyeceğini mi yoksa veremeyeceğini mi soracaktı ki Üstat'ı ondan erken davrandı, "Güç seninle olsun , Obi-Wan."</p>
				<p class="normal">Qui-Gon'un sözleri rüzgâra karışıp gittikten sonra, Ben bir kez daha harabelerden yüzünü çevirdi. Bantha'nın sırtına bindi ve yola koyuldu.</p>
				<p class="normal">Ben bütün gece bantha'nın sırtında yola devam etti. Lars çiftliğinin yakınına vardığında bantha'yı serbest bıraktı ve yola yaya devam etti. Owen'ın buharlaştırıcı kulelerinin birinin yanından geçerken bir KPR droidinin buharlaştırıcının hemen arkasından çıktığını gördü.</p>
				<p class="normal">Ben droidi görmezden geldi. <span class="ideitalik">Owen geldiğimi bilse de dert değil,</span> diye düşündü. En azından Owen'ın Tusken'lar yerine onu görmeyi tercih edeceğini umuyordu.</p>
				<p class="normal">Lars ailesinin yer altı evlerinin kubbe girişine yarım kilometre kala durup kum renkli alçak bir çadır kurdu. Yere uzandı, ufku izledi ve Tusken'lara dair bir işaret olabilecek her şeyi dikkatle dinledi.</p>
				<p class="normal">İki gün ve gece geçti. Üçüncü günün sabahında, Ben sonunda birinin yaklaştığını gördü. Gelen Owen Lars'tı, giriş kubbesinden doğruca ona doğru yürüyordu.</p>
				<p class="normal">Her zamanki gibi tüfeği elindeydi.</p>
				<p class="normal">Ben kumların üzerinden kalktı ve hafifçe başını eğdi, "Merhaba, Bay Lars."</p>
				<p class="normal">Owen tüfeğini bacağına dayadı, namlusu yeri işaret ediyordu, "Sanırım saldırılardan haberin olmuş."</p>
				<p class="normal">Obi-Wan biraz şaşırmıştı – Owen'ın onu böyle yaklaştığı için yine azarlayacağını zannediyordu. Çadırını işaret eden Ben devam etti, "O yüzden geldim, kusuruma bakma, Owen, beni arazinde istemediğini biliyorum. Elimden geldiğince sessiz olmaya çalıştım."</p>
				<p class="normal">"Neyse, ben de tetikteyim bu aralar. Bu arada haberin olsun, geldiğini üç gün önce gördüm."</p>
				<p class="normal">Ben, Owen'ın KPR droidlerini sürekli olarak kontrol ettiğini görünce memnun olmuştu ama Owen'ın bunu kendisine söylediğinde hoşlanacağı bir havada olmadığını görebiliyordu. Owen'ın gözlerinin kızarmış olduğunu fark etti, muhtemelen uykusuzluktandı. Ben hiç konuşmadan Owen'ın devam etmesini bekledi.</p>
				<p class="normal">Owen dönüp evine baktı, sonra yeniden Ben'e döndü. "Normalde sana kaybolmanı söylerdim ama Bestine'deki bir dostumdan henüz bir haber aldım. Kum Adamları bir çiftliğe daha saldırmış." Owen tekrar başını çevirdi. "Sadece bir kişi hayatta kalmış," devam etti, "Küçük bir kız. Ama o da çok yaşamamış."</p>
				<p class="normal">Ben iç çekti. "Üzüldüm, Owen."</p>
				<p class="normal">"Daha bitirmedim!" diye tersledi Owen, bakışları değişmişti. Owen'ın dudağının kıyısı hafifçe titredi.</p>
				<p class="normal"><span class="ideitalik">Sadece kızgın değil,</span> diye geçirdi içinden Ben. <span class="ideitalik">Çok korkuyor.</span></p>
				<p class="normal">Owen devam etmeden önce dudaklarını yaladı, "Küçük kız... Kum Adamları'ndan birini gördüğünü söyledi. Belki de şefleri. İki lazer kılıcı kullanıyormuş."</p>
				<p class="normal">Qui-Gon'un ruhuyla son kez görüştüğü üç günden önceden beri, Obi-Wan'ın bu cinayetlerle A'Sharad Hett arasındaki bağlantıyı düşünmek için bolca zamanı olmuştu. Yine de Owen'ın yağmacıların lideriyle ilgili bu tarifi midesini bulandırmıştı.</p>
				<p class="normal">Ben'in ne kadar huzursuz olduğundan habersiz olan Owen dişlerini sıkarak konuştu, "Gezegendeki kayıp ışın kılıçlarına dair bir şey duyduğunuzu zannetmiyorum, Bay Jedi."</p>
				<p class="normal">"Aklını başına topla, Owen," dedi Obi-Wan, sesini sakin tutmaya çalışarak. "Saldırılarla ilgim olmadığını biliyorsun."</p>
				<p class="normal">"Belki yok!" dedi Owen beş karış suratla. "Ama Jedi'ların neler yapabileceğine dair bir fikrim var!"</p>
				<p class="normal">"Anakin'den bahsediyorsun," dedi Ben. "Annesinin Tusken'lar tarafından kaçırıldığını öğrendikten sonra yaptıklarından." Bu bir soru değildi.</p>
				<p class="normal">Owen yüzünü buruşturdu ve başını öne eğdi. "Shmi Skywalker iyi bir kadındı," dedi "Onu kurtarmayı denedik ama babam..." sözcükler boğazında düğümlendi ve sözünü tamamlayamadı. Çenesini giriş kubbesine çevirerek devam etti, "Anakin, Shmi'nin cesedini eve getirdiğinde yüzündeki ifadeyi ömrüm boyunca unutmayacağım. Eğer beni öldürmek annesini geri getirecek olsaydı o anda beni orada öldüreceğinden hiç şüphem yoktu. Bunu gözlerinde görebiliyordum."</p>
				<p class="normal">Ben'in yüzü asıldı. "Anakin gerçekte neler olduğunu bana hiç anlatmadı, Owen. Lütfen onun o gün yaptıklarının Jedi'ların tarzı olmadığını bil."</p>
				<p class="normal">"Bunun içimi rahatlattığını söyleyemem," dedi Owen. "Onun bana bakışından ne kadar hoşlanmadıysam bir Tusken'ın ışın kılıcı taşımasından da o kadar hoşlanmadım. Tüm Tusken'lar ölse Tatooine'de mutlu olmayacak tek kişi yoktur."</p>
				<p class="normal">Ben cevap vermedi. Tusken'ların ölmesinin onlara mutluluk getirmeyeceğini biliyordu ama bunu şu anda Owen'a açıklamaya çalışmanın nafile olacağının farkındaydı.</p>
				<p class="normal">Owen tekrar Ben'in yüzüne baktı, "Dinle, Jedi'lara bir kastım yok. Sadece bu Kum Adamı'ndan haberin olsun istedim, çünkü belki de onu durdurabilecek tek kişi sensin."</p>
				<p class="normal">Owen tekrar başını çevirdi. <span class="ideitalik">Yardımımı istemeye bile yanaşmıyor. Çok gururlu ve dikkafalı,</span> diye geçirdi içinden Ben. "Eğer senin için bir sorun değilse," dedi Ben, "bir süre daha çiftliğe yakın durmak isterim. Her ihtimale karşı."</p>
				<p class="normal">"Tamam," dedi Owen. En yakındaki buharlaştırıcıyı işaret etti, "Su istiyorsan oradan al." Sonra döndü ve eve doğru yürümeye başladı.</p>
				<p class="normal">Tusken Yağmacıları ertesi sabah şafakla birlikte geldiler. Doğudan yaklaşmak yerine, çünkü yükselen güneşin ışıkları gözlerini kamaştıracaktı, bantha sırtında batı yönünden gelmişlerdi. Ben hangi yönden gelirlerse gelsinler onları fark edebilirdi ama yine başta o yönü neden seçtiklerini anlayamamıştı. Sonra düşünmeyi bıraktı. <span class="ideitalik">Tusken'ları anlamaya çalışmanın bir faydası yok.</span></p>
				<p class="normal">Ben geceleyin rutubet çiftliğine daha da yaklaşmıştı. Bantha sırtındaki Tusken'lar yaklaşırken güneşi arkasına almış cübbeli bir silüet gördü. Çöl yüzeyini yalayıp geçen rüzgâr Ben'in cübbesini savurup kemerindeki ışın kılıcını ortaya çıkardı.</p>
				<p class="normal">Tusken'ların çoğu gaderffii taşıyordu, uzun sopaya benzer bir silahtı ve bazı koloniciler onlara "gaffi sopaları" adını takmıştı. En öndeki bantha'daki Tusken biraz ötede durdu. Tusken kendi lisanında kabilenin diğer üyelerine bir şeyler söyledi sonra da bantha'sından inip yavaşça Ben'e doğru yürümeye başladı. Tusken'ın kemerinde iki tane ışın kılıcı vardı. Ben ışın kılıçlarını gördüğü anda Tusken'ın kimliği de doğrulanmış oldu.</p>
				<p class="normal">Bu A'Sharad Hett'ti.</p>
				<p class="normal">Ben, Hett'in Anakin Skywalker'ın Darth Vader'a dönüştüğünü bilip bilmediğinden habersizdi. Ama eğer Hett –Qui-Gon'un ruhunun iddia ettiği gibi– Anakin'in annesine işkence eden Tusken'ların ölümünden sorumlu olduğunu biliyorsa Ben onun Anakin Skywalker'ın oğlunun varlığından haberdar olduğunda neler yapabileceğini hayal bile edemiyordu. Ben, Hett'in Luke'a dair hiçbir şey bilmediğini düşünüyordu, çünkü Luke hâlâ hayattaydı. Eğer Hett'in Tatooine'de bulunmasının tek nedeni Luke'u öldürmek olsa bunu çoktan yapmış olurdu. Hett kendisine doğru yaklaşırken Ben aklından Anakin ve Luke'a dair tüm düşünceleri sildi.</p>
				<p class="normal">Hett, Ben'in önünde durdu, o kadar yakın durmuştu ki Ben derin nefes almamaya gayret ediyordu, çünkü Hett'in pis cübbesi ve üzerindeki paçavraların kokusu dayanılır gibi değildi. "Üstat Hett," dedi Ben, Tusken'ın gözlüklerinin kızıl merceklerine bakarak.</p>
				<p class="normal">"Güç seninle olsun, Üstat Kenobi," diye cevap verdi Hett, sesi dikkat çekici derecede sakindi. "Emir 66'dan sağ çıkmayı başarmışsın. Tek olduğumu sanıyordum. Tatooine'e seni getiren nedir, bu berbat çölü sormuyorum bile?"</p>
				<p class="normal">"Sen, Üstat Hett," dedi Ben tereddüt etmeden. Gözlerini Hett'in gözlüklerinden ayırmadan devam etti, "Bu Tusken'ların şefi olmuşsun. Bu bir Jedi'a yaraşır bir hareket değil."</p>
				<p class="normal">"Bana nutuk çekme, Obi-Wan," diye cevap verdi Hett, sesi hâlâ sakindi ve tehditkâr bir havası yoktu. "İkimiz de Klon Savaşları sırasında generaldik, Cumhuriyet'in ‘şefleri' olmak zorunda bıraktılar bizi." Hett ayaklarını hafifçe döndürdü ve Ben'in arkasında duran rutubet çiftliğine baktı. "Tusken'lar hem çiftçiler hem de göçmenler tarafından avlanıp öldürülüyor. Jedi'lar ihtiyacı olanlara yardım eder. Kimi zaman saldırganın canını alarak başkalarının hayatını savunabilirsin."</p>
				<p class="normal">"Geçmişteki hatalar şimdikileri haklı çıkarmaz," dedi Ben, gözlerini bir an için bile Hett'ten ayırmıyordu. "Asıl tehlike senin ona karşı mücadele ettiğin şeye dönüşüyor olmanda yatıyor. Jedi'ların düştüğü bir tuzak bu. Senin de şu an içinde bulunduğun tuzak. Bu sona ermeli. Bunu anlamalısın, A'Sharad Hett."</p>
				<p class="normal">"Gerek yok," diye cevap verdi Hett ters şekilde. "Babam tarafından Tusken'lar arasında büyütüldüm. Sharad Hett kendi döneminde yaşamış en büyük Jedi'dı. Bana bir Tusken gibi düşünüp hareket etmeyi öğretti." Yüzünü çiftlikten çevirmeden binekleri üzerindeki Tusken'ları işaret etti ve sesini yükseltti, "Bunlar benim halkım! Göçmenler Tusken'ları öldürmeye bir son verecekler mi?"</p>
				<p class="normal">Ben cevap vermedi. Tusken'lar Tatooine'deki tüm göçmenleri öldürseler de onların şiddete duydukları açlığın sona ermeyeceğine inanıyordu.</p>
				<p class="normal">Ben'in sessizliğini hayır olarak kabul eden Hett bağırdı, "Öyleyse kana kan! Göçmenler ya bu diyardan gidecek... ya da onun altına gömülecekler."</p>
				<p class="normal">"Buna müsaade edemem," dedi Ben, ışın kılıcını çekerken. "Sen büyük bir Jedi'dın, Hett, ve büyük bir Jedi'ın oğluydun ama intikam duygusuna yenik düşmüşsün. Bu, burada sona erecek." Ben ışın kılıcını açtı.</p>
				<p class="normal">"Cenazen Jedi'lara layık olacak, Üstat Kenobi," dedi Hett. "Söz veriyorum."</p>
				<p class="normal">Hett ellerini kemerine uzattı ve iki ışın kılıcı derhal eldivenli ellerine uçtu. İki kılıcı da aynı anda açtı ve birbirlerinin aynısı yeşil ışınlar hayat buldu. Sağ elindeki kılıçla çabuk bir hamle yaptı ama Ben bu hamleyi kesti. Çarpışan ışın kılıçları büyük bir gürültüyle cazırdadı.</p>
				<p class="normal">Ben'in Tatooine'de Jedi egzersizlerine devam ederek formunu koruması şimdi işe yarıyordu. En son ne zaman ışın kılıçlarını dövüşmek için kullandığını düşünmedi bile. Hett'in kendisinden en az on yaş daha genç olduğu, Hett'in kendi silahlarını kullanmada deneyimli olduğu ya da Tusken'ların çölde savaşmaya alışık olduklarını da hesaba katmadı. Ben böyle bir düşüncenin sonunda ölümüne yol açmaktan başka faydası olmayacağını biliyordu.</p>
				<p class="normal">Ben pek çok şeye hazırlıklı olabilirdi ama henüz ölmeye hazır değildi. Henüz değil. Bugün değil.</p>
				<p class="normal">Hett diğer ışın kılıcını dik açıyla savurarak Ben'i geri sıçramak zorunda bıraktı. Ben, Hett'in bacaklarına doğru hamle yaparken ışın kılıcını iki eliyle tuttu ama Hett bu hamleyi kesmeyi bildi. Kılıçların kavuşmasıyla tekrar güçlü bir cazırtı sesi yükseldi.</p>
				<p class="normal">Hett, Ben'in karnına güçlü bir tekme indirip onun nefesini kesti. Tekme Ben'in ayaklarını yerden kesti ve o havada geriye doğru uçarken Hett ışın kılıçlarından birini ona doğru fırlattı. Ben kendi ışın kılıcını sıkıca tutmaya devam ederken kendisine doğru dönerek gelen Hett'in ışın kılıcından kaçınmak için vücudunu havada döndürdü. Hett'in ışın kılıcı Ben'in kafasını sıyırıp geçerken, Hett Güç'ü kullanarak silahı geri çağırdı ve ışın kılıcı gelip sol eline yerleşti.</p>
				<p class="normal">Hett kendi silahını yakalarken, Ben yerden takla atarak kalkıp tekrar kılıcını savurdu. Hett bu hamleyi sağ ışın kılıcıyla kesip sol kolunu ileri doğru savurarak ışın kılıcının kabzasıyla Ben'in çenesine vurdu.</p>
				<p class="normal">Ben yüzündeki bu şiddetli ve ani acıyı umursamadan refleks gereği ışın kılıcını yukarı kaldırdı, bu hamleyi karşılamak için sağ ışın kılıcını kaldıran Hett'in karın bölgesi bir an için savunmasız kaldı. Ben, Hett'in diğer ışın kılıcıyla saldırmasına fırsat vermeden onun karnına güçlü bir tekme indirmeyi başardı.</p>
				<p class="normal">Hett inledi ama yere yıkılmadı. Tekrar Ben'e saldırdı, etrafa kum saçarak öldürmek için ilerledi. Binekleri üzerinde düelloyu izleyen Tusken'ların hiçbiri yerinden kımıldamamış ya da şeflerinin yardımına koşmaya kalkışmamışlardı. Sessizlik içerisinde sonucun ne olacağını bekliyorlardı.</p>
				<p class="normal">Ben her hamleyi kesti ama bunu kolayca yaptığı söylenemezdi. Hett kum ve çöl sıcağında dövüşme konusunda ondan çok daha yetenekliydi. Ben rakibinin ne çekilmeyi ne de teslim olmayı asla kabul etmeyeceğini biliyordu. Her ne kadar elinden geldiğince Hett'i öldürmemeye çalışsa da sonsuza kadar böyle dövüşemeyeceğinin de farkındaydı.</p>
				<p class="normal">Fakat Ben kendininki için değil, Luke'un hayatı pahasına savaştığını biliyordu.</p>
				<p class="normal">Sol elini kaldıran Ben, Güç'ü kullanarak Hett'i geri fırlattı. Hett geriye doğru uçarken Ben'in savurduğu ışın kılıcı da Hett'in sağ kolunu kesip geçti. Kolu kesilen Hett feryat etti. Hett sendeleyerek ayakta durmaya çalışırken Ben tekrar Güç'ü kullanıp Hett'in sol elindeki ışın kılıcını da ondan çekip aldı. Hett'in her iki ışın kılıcı da Ben'in ayaklarının dibine uçarken kendiliklerinden kapandılar.</p>
				<p class="normal">Hett dizlerinin üzerine çöktü. Kabile üyeleri Ben'in ona yaklaşıp maskesini tutarak çekip çıkarışını izlediler.</p>
				<p class="normal">İki büklüm olmuş haldeki yaralı Jedi başını kaldırıp Ben'e baktı. Hett'in maskesiz yüzü bir insana aitti ama siyah ve köşeli dövmelerle kaplıydı.</p>
				<p class="normal">Ben, Hett'in türünün ya da dövmelerinin Tusken'lar için bir istisna mı yoksa normal mi olduğunu bilmiyordu. Ben maskeye baktı, sonra da diz çökmüş haldeki Hett'in önünde kumun üzerine bıraktı.</p>
				<p class="normal">Tusken'lar hiç ses çıkarmadan bantha'larını çevirip rutubet çiftliğinden uzaklaşmaya başladılar. Hett onların gidişlerine aldırmadan başı önde yere bakmaya devam etti. Elinde ışın kılıcı açık halde duruyor olan Ben, Hett'in bir sonraki hareketinin ne olacağını bekliyordu.</p>
				<p class="normal">"İşim bitti," dedi Hett, başı hâlâ önde olduğu halde. "Beni halkımın önünde küçük düşürdün. Tek elle artık gaderffii de kullanamam. Artık Tusken'lar beni aralarına kabul etmez." Bunları söylerken sesinde duygudan eser yoktu, ekledi, "Ben artık ölü bir adamım. Bitir şu işi. Öldür beni."</p>
				<p class="normal">"Hayır," dedi Ben, ışın kılıcını kapatırken. "Ama artık Tatooine'de kalamazsın. Gitmeli ve babanın şerefi üzerine bir daha geri dönmeyeceğine söz vermelisin."</p>
				<p class="normal">Hett'in kaşları çatıldı.</p>
				<p class="normal">"Söz ver," dedi Ben.</p>
				<p class="normal">Öfkelenen Hett hâlâ Ben'in yüzüne bakmıyordu ama sonunda mırıldandı, "Söz veriyorum..."</p>
				<p class="normal">"Tusken'lar bir zamanlar senin halkındı ama Jedi'lar da öyle. Ama sen yoldan çıktın. Belki de meditasyonla kim olduğunu hatırlar ve tekrar kendini bulursun," dedi Obi-Wan, ışın kılıcını kemerine asarken.</p>
				<p class="normal">Hett cevap vermedi.</p>
				<p class="normal">"Umarım öyle olur," dedi Ben. "Güç seninle olsun, A'Sharad Hett." Ben döndü ve rutubet çiftliğinin giriş kubbesine doğru yürümeye başladı. Yarı yola geldiğinde geri dönüp eski Jedi'ı bıraktığı yere baktı ama Hett çoktan gitmişti.</p>
				<p class="normal">Owen Lars elinde tüfeği olduğu halde giriş kubbesinin kapısında Ben'i bekliyordu. Ben, Owen'ın kendi arazisinde az önce yaşananları görüp görmediğini merak etti. Görmemiş olmasını umuyordu ve ona ne diyeceğinden de emin değildi. Tek istediği Tusken'ların gittiği konusunda Owen'ı temin etmekti. Onun konuşmasına fırsat vermeden Owen lafa girdi, "Bitti, değil mi?"</p>
				<p class="normal">"Evet," dedi Ben. Ses boğazından güçlükle çıkmıştı ve ancak o zaman ne kadar susadığının farkına vardı.</p>
				<p class="normal">"Güzel," dedi Owen. "O zaman gitsen iyi olacak." Owen dönüp içeri girdi ve kapıyı da arkasından kapattı.</p>
				<p class="normal">Ben cübbesinin üzerindeki kumları silkeledi. Kamp malzemelerini topladıktan sonra evine doğru yürümeye başladı.</p>
				<p class="normal">A'Sharad Hett'i de bir daha görmedi.</p>

		</body>
</html>