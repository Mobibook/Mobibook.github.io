<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>obiwan</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik1" id="calibre_toc_15">BÖLÜM ON BİR</h1>
				<p class="normal">Ben, Luke ve droidler sabahın erken saatlerinde Bespine'den ayrılıp Mos Eisley'ye doğru yola çıktılar. Yol üzerinde, Luke landspeeder'ını geniş bir kanyona tepeden bakan sarp bir uçurumun kıyısında durdurdu. Droidler uçurumun kenarına kadar Luke ve Ben'in peşinden gittiler, oradan da geniş ve tehlikeli pistlere, iniş pistlerine, kratere benzeyen hangarlara ve kanyon zeminine yayılmış olan yarı kubbeli binalara baktılar.</p>
				<p class="normal">"Mos Eisley uzaylimanı," dedi Ben. "Burası gibi berbat bir serseri yatağı başka bir yerde bulamayız," dedi, Luke'a bakarak ve ekledi, "Dikkatli olmalıyız."</p>
				<p class="normal">Ben ve Luke droidleri araca bindirdiler ve yolculuklarına kaldıkları yerden devam ettiler.</p>
				<p class="normal">Şehrin diğer tarafındaki Chalmun's Cantina'ya gitmeye alışık olan Ben, Mos Eisley'nin tozlu ve yoğun sokaklarında Luke'a yolu tarif etti. Trafikte sadece landspeeder ve swoop bike'lar değil büyük quadruped'ler, dewback'ler ve uzun boyunlu ronto'lar da vardı. Ben caddedeki farklı yaşam türleri ve araçlara alışık olsa da Luke'un şaşkınlığını görünce gülümsemeden edemedi.</p>
				<p class="normal">Kalabalık bir kavşağa geldiklerinde Luke durarak yayaların geçmesine izin verdi. Birden yolun kenarındaki binaların gölgesinden beş stormtrooper çıkageldi. Tamamı lazer tüfekleri taşıyordu. İçlerinden biri –sağ omzunda turuncu bir işaret olan takım komutanı– Luke'a kenara çekmesini işaret etti. Luke aracını İmparatorluk kontrol noktasına doğru sürdü.</p>
				<p class="normal">Ben, stormtrooper'ların landspeeder'ın arkasında açıkta duran C-3PO ve R2-D2'ya baktıklarını fark etti. Luke'a baktığında onun da gergin şekilde speeder'ın direksiyonunu sıkıca kavramış olduğunu gördü. Ben çocuğa cesaret vermek için gülümsedi ve ardından da Luke'un bulunduğu taraftan speeder'ın üzerine eğilmiş olan takım komutanına baktı.</p>
				<p class="normal">"Bu droidler ne zamandır senin?" diye sordu takım komutanı Luke'a.</p>
				<p class="normal">"Üç ya da dört mevsimdir," dedi Luke.</p>
				<p class="normal">Gözünü takım komutanından ayırmayan Ben saf saf gülümsedi, "Eğer isterseniz satılıklar."</p>
				<p class="normal">Luke'un arkasında duran C-3PO titredi.</p>
				<p class="normal">"Kimliklerinizi göreyim," dedi takım komutanı.</p>
				<p class="normal">"Kimliklerimizi görmen gerekmiyor," dedi Ben, kontrollü ve sakin bir tonda.</p>
				<p class="normal">"Kimliklerini görmemiz gerekmiyor," dedi takım komutanı, diğer stormtrooper'lara dönerek.</p>
				<p class="normal">"Bunlar sizin aradığınız droidler değil," dedi Ben.</p>
				<p class="normal">"Bunlar bizim aradığımız droidler değil," diye tekrar etti takım komutanı diğerlerine.</p>
				<p class="normal">Luke kendisine bakıp hafifçe başını sallayan Ben'e baktı. Ben başını takım komutanına çevirip ekledi, "İşinize devam edebilirsiniz."</p>
				<p class="normal">"İşinize devam edebilirsiniz," dedi takım komutanı, Luke'a bakarak.</p>
				<p class="normal">"Devam edin," dedi Ben.</p>
				<p class="normal">"Devam edin," diye tekrarladı takım komutanı, eliyle Luke'a gitmesini işaret ederek, "Devam edin."</p>
				<p class="normal">Luke, speeder'ını sürerek kontrol noktasından çıktı. Kıvrımlı bir sokaktan geçtiler ve Chalmun's Cantina'nın önünde park ettiler. Speeder durduğu sırada bir Jawa aceleyle geldi ve elini aracın kaportasına sürdü. "Şu Jawa'lara tahammül edemiyorum. İğrenç yaratıklar," dedi C-3PO.</p>
				<p class="normal">Ben ve Luke speeder'dan indiler. "Devam edin, devam edin," dedi Luke, Jawa'yı aracından uzaklaştırırken. C-3PO R2-D2'nun araçtan indirilmesine yardım ederken, Luke Ben'e döndü. "O askerleri nasıl geçebildiğimizi anlamadım. İşimiz bitti zannetmiştim."</p>
				<p class="normal">"Güç'ün zayıf zihinler üzerinde büyük bir etkisi vardır."</p>
				<p class="normal">Luke barın bakımsız dış duvarına baktı. "Burada bizi Alderaan'a götürecek bir pilot bulacağından emin misin?"</p>
				<p class="normal">"En iyi yük gemisi pilotlarının çoğu buradadır," dedi Ben. "Yalnız dikkatli ol. Burası biraz sorunlu bir yerdir."</p>
				<p class="normal">"Ben her şeye hazırım," dedi Luke.</p>
				<p class="normal">Ben önde olduğu halde Luke ve droidler içeri girdiler. Mos Eisley'deki çoğu bina gibi bu bar da aslında yere açılan bir kovuğun üzerine konmuş bir kubbeden ibaretti. İçi karanlıktı, havası ağırdı ve canlı bir müzik duyuluyordu. Girişin ilerisinde kemerli bir eşikten geçip bir basamakla kalabalık bir salona iniliyordu. Saçı başı karışmış, sert ifadeli orta yaşlı bir adam salonun merkezindeki U şekilli bir barda duruyordu, salonun duvarlarında bir ölçüde de olsa özel konuşmaya izin veren küçük bölmeler vardı. Müşterilerin çoğu yabancıydı, barın sağındaki sahnede çalmakta olan Bith müzisyenler gibi.</p>
				<p class="normal">Luke girişte droidlerle birlikte hayretle etrafına bakarken, Ben basamaklardan aşağı inip doğruca bara gitti ve orada elinde içkisi olan bir insanın yanına geldi. "Affedersin, dostum," dedi Ben, "Acaba seninle özel bir şeyler konuşabilir miyiz?"</p>
				<p class="normal">Adam gözlerini kısarak Ben'e baktı, "Konu nedir?"</p>
				<p class="normal">Adamın üzerindeki uçuş takımını inceleyen Ben devam etti, "Bir Corellian pilotusunuz, öyle değil mi?"</p>
				<p class="normal">"Öyleyse ne olmuş?"</p>
				<p class="normal">"Ben hızlı bir yıldız gemisi arıyorum," dedi Ben, "ve bana Corellian gemilerinin en iyilerden olduğu söylendi."</p>
				<p class="normal">"Doğru duymuşsun," diye cevap verdi adam. "Corellianlar en iyilerden değildir, en iyileridir."</p>
				<p class="normal">"Ah, harika," dedi Ben, yüzü gülmüştü. "Acaba kiralık bir yıldız gemisinden haberiniz olabilir mi?"</p>
				<p class="normal">Adam uçuş takımının içine yığılacakmış gibi görüldü. "Dün gelseydin seni ben götürürdüm ama bir iş aldım. Bu gece yola çıkıyorum."</p>
				<p class="normal">Ben'in yüzü asıldı. "Yazık," dedi. "Belki başka birini tavsiye edebilirsin?"</p>
				<p class="normal">"Şu anda limanda çok fazla Corellian yok ve diğerleri de işe yaramaz hurdalar." Adam çenesini kaşırken devam etti, "Bakalım, şimdi... işte <span class="ideitalik">Falcon."</span></p>
				<p class="normal"><span class="ideitalik">"Falcon mu?"</span></p>
				<p class="normal"><span class="ideitalik">"Millenium Falcon.</span> Kaptanının adı Han Solo."</p>
				<p class="normal">"Peki, bu Han Solo şu an için müsait mi?"</p>
				<p class="normal">"Hah!" adam güldü, az daha içkisini döküyordu. "Meşgulse şaşarım. Az önce buralardaydı. Aslında ikinci kaptanı Chewbacca, o bir..." adam soluna baktı ve devam etti, "İşte şurada."</p>
				<p class="normal">Ben adamın baktığı yere baktığında yanlarına gelen kürklü bir yabancı gördü. Chewbacca bir erkek Wookiee'ydi, 2.25 m boyundaydı. Wookiee'nin kıllı bedeninde çapraz bir cephane kuşağı asılıydı ve bir kolunda da lazer atan bir bowcaster duruyordu. <span class="ideitalik">Uzun zamandan beridir bir Wookiee görmemiştim,</span> diye düşündü Ben ve gülümsedi.</p>
				<p class="normal">Chewbacca, Ben'e başıyla işaret etti. Adam onları baş başa bırakabilmek için bardan gitti.</p>
				<p class="normal">O sırada Luke ve C-3PO da merdivenlerden inmeye başladılar. Bir bipleme geldi ve Ben barmenin gürlediğini duydu, "Burada bu türlere servis yok!"</p>
				<p class="normal">"Ne?" dedi Luke.</p>
				<p class="normal">"Droidlerin," dedi barmen. "Dışarıda beklemeleri gerek. Onları burada istemiyoruz."</p>
				<p class="normal">Ben, Luke'un C-3PO ve R2-D2'yu bardan dışarı göndermesini istedi. Bir sorun olmadığından emin olunca tekrar dikkatini Wookiee'ye yöneltti, Luke da gelip barda yanlarında durdu.</p>
				<p class="normal">"<span class="ideitalik">Millenium Falcon,</span> geminizin adı bu mu? Bana hızlı olduğu söylendi," dedi Ben, Chewbacca'ya bakarak.</p>
				<p class="normal">Chewbacca bir seri hırıltı ve homurtuyla cevap verdi. Neyse ki Ben cevap verecek kadar Wookiee lisanı biliyordu, "Bu benim beklediğimden fazlası. Benim derdim konfor değil, Chewbacca, sadece en kısa sürede Alderaan'a..."</p>
				<p class="normal">Ben sözünü tamamlayamadan Luke sağ omzuna bir darbe yedi. Döndüğünde Luke'un aksi bir Aqualish'le burun buruna olduğunu gördü, patlak kara gözlü hortumlu bir insansı yabancı. "Negola dewaghi wooldugger?!?" dedi bela aradığı her halinden belli olan Aqualish.</p>
				<p class="normal">Luke, Aqualish'ten yüzünü çevirdi, onu görmezden gelmeye çalışıyordu. Ben Aqualish'in bir adım geri atarak diğer bir serseriye yer açtığını gördü. <span class="ideitalik">Al başına belayı,</span> diye düşündü Ben.</p>
				<p class="normal">Aqualish'in arkadaşı soluk yüzlü bir adamdı. Adamın sağ gözü kördü ve çevresi de yara izleriyle kaplıydı. Burnu sanki kıyma makinesinden çıkmış gibi görünüyordu. Luke'un sağ omzuna vurdu. Luke'un baktığı şekli bozuk adam Aqualish'i işaret edip Luke'a doğru eğildi, "Senden hiç hoşlanmadı."</p>
				<p class="normal">"Üzgünüm," diye mırıldandı Luke.</p>
				<p class="normal">"Ben de senden hoşlanmadım," dedi adam. "Kendine dikkat etsen iyi edersin. Bizler aranan adamlarız. Bana on iki sistemde idam cezası verildi."</p>
				<p class="normal">"Dikkatli olurum," dedi Luke.</p>
				<p class="normal">"Kendini ölmüş bil," dedi adam, Luke'un kolunu tutarak.</p>
				<p class="normal"><span class="ideitalik">Bu kadar yeter,</span> diye düşündü Ben. Chewbacca'dan uzaklaşıp adamla yüzleşmek için Luke'un arkasından geçti. "Bu ufaklık uğraşmaya değmez. Gel de sana bir şey ısmarlayayım," dedi Ben.</p>
				<p class="normal">Şekli bozuk adam şaşırtıcı bir hız ve güçle hareket ederek Luke'u bardan geri çekti. Luke yakındaki bir masaya çarparken adam ve Aqualish de tabancalarına davrandılar.</p>
				<p class="normal">"Tabanca yok! Tabanca yok!" diye bağırdı barmen ve kendini hemen barın arkasına attı, grup çalmayı bırakmıştı.</p>
				<p class="normal">Ben'in eli kemerine uzandı ve ışın kılıcını çekti. Kılıç açıldı ve tabancalı adamları deşip geçti. Şekli bozuk adam göğsünde derin bir yarıkla bara yapıştı. Aqualish ise bileğinden kesilen ve hâlâ tabancasını tutan eli yere düşerken feryat etti.</p>
				<p class="normal">Barda kimsenin sesi çıkmıyordu. Her şey beş saniyeden kısa sürede olup bitmişti. Tek duyulan ses Ben'in ışın kılıcının uğultusuydu. Işın kılıcı elinde saf dışı olmuş iki rakibine bakarak olduğu yerde durdu. Sonra da etrafına baktı. Eğer belasını arayan herhangi biri varsa Ben'in gözlerindeki ifade o kişiyi vazgeçirmeye yeterliydi.</p>
				<p class="normal">Ben ışın kılıcını kapattı, hemen ardından grup tekrar çalmaya başladı, müşteriler de her ne yapıyorlarsa ona geri döndüler. Mos Eisley'deki bir bar için sıra dışı bir olay sayılmazdı.</p>
				<p class="normal">Chewbacca hâlâ yerde yatan Luke'un yanına giden Ben'i takip etti. "Ben iyiyim," dedi Luke, Ben ayağa kalkmasına yardım ederken.</p>
				<p class="normal">"Chewbacca bizim işimize yarayabilecek bir geminin ikinci kaptanı," dedi Ben, Chewbacca'yı işaret ederek.</p>
				<p class="normal">Chewbacca konuşmak için kaptanın yanına gitti, sonra da Ben ve Luke'a işaret ederek onları ortasında silindir şeklinde bir ışık olan yuvarlak bir masanın bulunduğu bir bölmeye davet etti. Bölme müzik grubunun karşısındaki duvara bitişikti, böylece bağırmak zorunda kalmadan konuşabileceklerdi. Ayrıca bu bölmeden barın girişi rahatlıkla görülebiliyordu. Chewbacca girişi görebilmek için sırtını duvara dayayarak oturdu. Ben ve Luke sırtları bara dönük oturmuşlardı ve yüzleri Chewbacca'ya dönüktü. Az sonra uzun boylu, koyu renk saçlı, zayıf bir adam da onlara katıldı. Adam siyah yelek, beyaz gömlek, pantolon ve bot giyiyordu. Adam masanın yanından geçerken Ben adamın belindeki, silahı hızlı çekmeye uygun kınının içindeki tabancasını gördü.</p>
				<p class="normal">Adam, Chewbacca'nın yanına oturdu ve kendisini işaret ederek söze girdi, "Han Solo. <span class="ideitalik">Millenium Falcon'un</span> kaptanıyım. Chewie bana sizlerin Alderaan'a gitmek istediğinizi söyledi."</p>
				<p class="normal">"Evet, öyle," dedi Ben. "Eğer hızlı bir gemiyse."</p>
				<p class="normal">"Hızlı mı?" dedi Han, sanki hakarete uğramıştı. "Yoksa <span class="ideitalik">Millenium Falcon'u</span> hiç duymadınız mı?"</p>
				<p class="normal">"Duymalı mıydım?" diye sordu Ben.</p>
				<p class="normal">"Kessel'e on iki parsec'ten kısa sürede giden gemidir bu!"</p>
				<p class="normal">Ben böyle bir palavradan pek etkilenmediğini gösterir bir ifadeyle Han'a baktı.</p>
				<p class="normal">Han devam etti, "Bırak diğer gemileri İmparatorluk yıldız gemilerini bile arkamda bırakırım ben. Büyük Corellian gemilerinden söz ediyorum sana. Senin için yeterince hızlıdır ihtiyar. Yük nedir?"</p>
				<p class="normal">"İki yolcu," dedi Ben. "Ben, çocuk ve iki droid, ayrıca soru sormak da yok."</p>
				<p class="normal">Han sırıttı. "Ne oldu? Başınız belada anlaşılan?"</p>
				<p class="normal">"İmparatorluk'la vakit kaybetmek istemiyoruz diyelim," dedi Ben.</p>
				<p class="normal">Han gözlerini kısarak Ben'e baktı, "Asıl derdiniz bu değil mi? Ama bu size fazladan masraf demektir." Gözlerini Luke'a çevirdi. "On bin, peşin."</p>
				<p class="normal">"On bin mi?" dedi Luke. "Bu parayla kendimize yeni gemi alırız."</p>
				<p class="normal">Han kaşlarını kaldırdı. "Peki, kim uçuracak o gemiyi, evlat, sen mi?"</p>
				<p class="normal">"Gerekirse uçururum," dedi Luke, kızarak. "Gayet iyi bir pilotumdur!" Ben'e baktı ve yerinden doğrulmaya başladı. "Burada oturup da bunların..."</p>
				<p class="normal">Ben, Luke'u kolundan tutup onu tekrar yerine oturttu. Ardından Ben tekrar Solo'ya döndü, "Şimdi iki bin ödeyebiliriz, Alderaan'a vardığımızda da on beş bin daha."</p>
				<p class="normal">Han hemen hesapladı. "On yedi bin ha?"</p>
				<p class="normal">Ben başını salladı.</p>
				<p class="normal">Han birkaç saniye teklifi düşündü, gözlerini Ben'den ayırmıyordu. "Tamam," dedi Han. "Kendinize bir gemi buldunuz, beyler. Siz hazır olur olmaz yola çıkıyoruz. Hangar doksan dört."</p>
				<p class="normal">"Doksan dört," diye tekrarladı Ben.</p>
				<p class="normal">"Anlaşılan birisi az önceki marifetine merak salmış," dedi Han, Ben'in yanından geçip bara doğru giderken.</p>
				<p class="normal">Ben barmene bakmak için dönen Luke'a baktı. Ben barmenin bir şeyler mırıldandığını duydu, sonra da stormtrooper'ın mekanik sesi cevap verdi, "Tamam, kontrol ederiz."</p>
				<p class="normal">Han Ben'e döndü, "Arka kapıdan kaçmanızı tavsiye ederim. Şurada." Başıyla kapının yönünü işaret etti. Stormtrooper'lar Han ve Chewbacca'nın masasına gelene kadar Ben ve Luke gitmişlerdi. Barın dışında Ben yüzünü örtmek için başlığını kafasına geçirdi ve son sürat landspeeder'ı park ettikleri yere gittiler. C-3PO ve R2-D2 aracın yanında onları bekliyorlardı.</p>
				<p class="normal">Han'a yapacakları ödemeyi düşünen Ben, Luke'a döndü, "Speeder'ını satman gerekecek."</p>
				<p class="normal">"Sorun değil," dedi Luke, droidlere doğru yürürken. "Bir daha bu gezegene asla gelmeyeceğim."</p>

		</body>
</html>