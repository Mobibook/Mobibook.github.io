<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>obiwan</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik1" id="calibre_toc_16">ARA SÖZ</h1>
				<p class="normal">"Söyle bakalım, Artoo," dedi Luke, yeni ışın kılıcının parçaları üzerinde çalışırken. "Tatooine'e geri döneceğimiz hiç aklına gelmiş miydi?"</p>
				<p class="normal">Astromech droidi Ben'in kulübesinin oturma odasının diğer ucunda duruyordu ve Luke'un sorusuna dokunaklı bir biplemeyle cevap verdi. Ardından R2-D2'nun kubbe kafasında bir bölme açıldı ve silindir gövdesinden dışarıya içine kaçmış olan kumları püskürttü.</p>
				<p class="normal">"Evet, ben de öyle hissediyorum," diye cevap verdi Luke. Geçen üç yıl içinde hayatı büyük ölçüde değişmişti ve Tatooine'e geri dönmesi için geçerli nedeni olsa da yine de bunu kendisi için başarısızlık olarak görüyordu, sanki tüm bu başardığı şeylerin ardından yine başladığı yere geri dönmüş gibiydi. <span class="ideitalik">Millenium Falcon'da,</span> Ben'le birlikte Tatooine'den ayrıldığı zaman bu kum gezegenine bir daha ayak basmayacağına gerçekten inanmıştı.</p>
				<p class="normal">Aslında Luke, Ben ve droidlerle birlikte Millenium Falcon'a bindikten sonra başka bir gezegene gidip gidemeyeceğinden de emin değildi. Önce bir stormtrooper birliği Mos Eisley hangarındaki <span class="ideitalik">Falcon'un</span> havalanmasını engellemeye çalışmış, ardından da <span class="ideitalik">Falcon</span> Tatooine'den son sürat kaçarken İmparatorluk yıldız destroyerlerinin saldırısına uğramıştı. Neyse ki Han Solo inanılmaz derecede dayanıklı <span class="ideitalik">Falcon'la</span> hiperuzaya atlayarak İmparatorluk gemilerinden kaçmayı başarmıştı.</p>
				<p class="normal">Fakat <span class="ideitalik">Falcon</span> hiperuzaydan çıktıktan sonra, Luke'un grubu gidecekleri yer olan Alderaan'ın artık var olmadığının farkına vardı. Koca gezegenin nasıl ortadan kaybolduğuna akıl erdirmeye çalışırlarken Solo bir TIE avcısının peşine takılmış ve o da onları doğruca ay büyüklüğündeki savaş istasyonuna getirmişti. Luke, Death Star'ı ilk gördüğünde paniğe kapılmıştı. <span class="ideitalik">Falcon,</span> Death Star'ın çekici ışını tarafından yakalandığı zaman da her şey buraya kadar diye düşünmüştü.</p>
				<p class="normal">Fakat Ben sakin kalmayı başararak savaş istasyonuna sızmak için hemen bir plan yapmıştı. Han Solo'ya <span class="ideitalik">Falcon'un</span> tahliye pod'larından birkaçını atmasını söylemiş ve geminin seyir defterine de tüm mürettebatın gemiyi kalkıştan bir süre sonra terk ettiğini kaydetmişti. Ardından Ben, Luke, Han, Chewbacca ve droidlere, Han'ın kaçakçılık için kullandığı, geminin sensör işlemez gizli bölmelerine saklanmalarını söylemişti.</p>
				<p class="normal">Çekici ışın <span class="ideitalik">Falcon'u</span> Death Star'ın hangarına çektikten sonra Han ve Chewbacca bir tarama görevlisi ve iki stormtrooper'ı etkisiz hale getirdi. Luke ve Han stormtrooper'ların zırhlarını giydiler ve bu sayede yakındaki bir kontrol odasına sızmayı başarabildiler. İçeri girdikten sonra R2-D2 bir bilgisayar prizine bağlanarak çekici ışını nasıl kapatacağına dair verileri elde etti ve <span class="ideitalik">Falcon'un</span> kaçmasına imkân sağladı.</p>
				<p class="normal">Ben çekici ışının güç kuplajına tek başına gitme konusunda ısrar etmişti.</p>
				<p class="normal">Luke, acaba Ben'in <span class="ideitalik">Millenium Falcon'la</span> birlikte Death Star'dan ayrılamayacağına dair bir fikri var mıydı, diye düşündü.</p>

		</body>
</html>