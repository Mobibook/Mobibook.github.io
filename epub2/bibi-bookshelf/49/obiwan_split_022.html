<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>obiwan</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik1" id="calibre_toc_21">SON SÖZ</h1>
				<p class="normal">Obi-Wan Kenobi, Luke Skywalker'ın Tatooine'deki Lars çiftliğinin giriş kubbesinin hemen yakınında durduğunu gördü. İkiz güneşler ufukta alçalmış ve çöl gölgelere gömülmeye başlamıştı. Luke'un yüzü batan güneşe, sırtı ise Obi-Wan'a dönüktü. Batıdan sıcak ve hafif bir rüzgâr esiyordu.</p>
				<p class="normal">Ama aslında ne Luke ne de Obi-Wan Tatooine'de değildi.</p>
				<p class="normal">Endor Muharebesi'nden beş yıl sonraydı. Luke, Coruscant'taki Eski İmparatorluk Sarayı'nın mütevazı bir odasında bulunuyordu, Asi İttifakı İmparatorluk'u yenip Yeni Cumhuriyet'i kurduğunda istemeden de olsa buraya yerleşmişti. Yatağına uzanmış uyurken rüyasında Tatooine'i görüyordu.</p>
				<p class="normal">"Luke?" dedi Obi-Wan.</p>
				<p class="normal">Luke başını güneşlerden çevirdi. "Merhaba, Ben," dedi sıcak bir gülümsemeyle. "Uzun zaman oldu."</p>
				<p class="normal">"Gerçekten de öyle," dedi Obi-Wan. "Korkarım ki bir dahaki sefere kadar daha da uzun bir süre geçmesi gerekecek. Sana elveda demeye geldim, Luke."</p>
				<p class="normal">Çöl yüzeyi ve gökyüzü sanki titremeye başlamıştı ve Obi-Wan Luke'un birden rüya gördüğünü anladığının farkına vardı. Luke'un gülümsemesi kayboldu ve Obi-Wan'a ciddi bir ifadeyle baktı.</p>
				<p class="normal">Luke'un düşüncelerini sezen Obi-Wan söze girdi, "Hayır, ben rüya değilim. Sadece aramızdaki mesafe o kadar arttı ki artık sana başka türlü görünmem mümkün değil." Çevresini işaret ederek devam etti, "Artık bu son yol bile bana kapanıyor."</p>
				<p class="normal">"Hayır," dedi Luke. "Bizi terk edemezsin, Ben. Sana ihtiyacımız var."</p>
				<p class="normal">"Bana ihtiyacın yok, Luke," dedi Obi-Wan, gülümserken hafifçe kaşını kaldırarak. "Sen bir Jedi'sın." Sonra gülümsemesi kayboldu. "Zaten bu benim verebileceğim bir karar değil. Gereğinden daha uzun süre oyalandım ve bu yaşamdan onun ötesinde uzanan şeye yapacağım yolculuğun vakti geldi."</p>
				<p class="normal">Luke'un başını çevirdiği Obi-Wan genç adamın düşüncelerinin Yoda'ya döndüğünü sezdi. Güç'le ilgili öğrendiği onca şeye rağmen dostlarının ölümü yüzünden Luke'un içini büyük bir hüzün kaplamıştı.</p>
				<p class="normal">"Yaşamın gereği devam etmeyi gerektirir," dedi Obi-Wan. "Sen de günün birinde bu yolculuğa çıkacaksın. Güç sende yoğun, Luke, ve sabır ve disiplinle daha da güçleneceksin." Obi-Wan'ın bakışları ciddileşti, "Ama asla rehavete kapılma. İmparator öldü ama karanlık taraf hâlâ güçlü. Bunu sakın aklından çıkarma."</p>
				<p class="normal">"Çıkarmam."</p>
				<p class="normal">"Daha pek çok büyük tehlikeyle karşılaşacaksın, Luke." Obi-Wan'ın yüz ifadesi yumuşadı ve gülümsemesi geri dönerken devam etti, "Ama hiç beklemediğin zaman ve yerlerde kendine yeni dostlar da bulacaksın."</p>
				<p class="normal">"Yeni dostlar mı?" dedi Luke, merak etmişti. "Kimmiş onlar?"</p>
				<p class="normal">Her şeyi ona söylemenin akıllıca olmadığını bilen Obi-Wan soruyu duymazdan geldi. Luke'un rüyasından çekip alınmaya başladığını hissederken devam etti, "Elveda, Luke. Seni bir oğul, bir öğrenci ve bir dost gibi sevdim. Tekrar buluşana kadar Güç seninle olsun."</p>
				<p class="normal">"Ben -!"</p>
				<p class="normal">Obi-Wan'ın görüntüsü kayboldu ama varlığı Luke'un düşüncelerini sezecek kadar orada kalmaya devam etti. Öyleyse artık yalnızım. Ben Jedi'ların sonuncusuyum.</p>
				<p class="normal">"Eski Jedi'ların sonuncusu değil, Luke," dedi Obi-Wan, sesi rüyalar aleminde kaybolup gitti. "Yeni Jedi'ların ilkisin."</p>
				<p class="normal">Ve Obi-Wan sonunda yolculuğuna başladı.</p>

		</body>
</html>