<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>obiwan</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik1" id="calibre_toc_17">BÖLÜM ON İKİ</h1>
				<p class="normal"><span class="ideitalik">Millenium Falcon'un</span> tutulduğu Hangar 327'ye tepeden bakan kontrol odasının içerisinde Ben, R2-D2'nun ekrana aktardığı güç jeneratörü terminalinin şemasını çabucak inceledi. Terminal, küre şeklindeki savaş istasyonunun kuzey yarımküresindeki sektör altı'da bulunuyordu. Mekânı hatırlayan Ben, Luke ve Han'a döndü, "Sizlerin bir yardımı olacağını sanmıyorum. Tek başıma gitmem gerek."</p>
				<p class="normal">"Sen nasıl istersen," dedi Han, Ben kapıya doğru giderken. "Bu gezide anlaştığımızdan çok daha fazlasını yaptım zaten."</p>
				<p class="normal">Ben tam kapıya varmıştı ki Luke tarafından durduruldu, "Ben de seninle gelmek istiyorum."</p>
				<p class="normal">"Sabırlı ol, Luke," dedi Ben. "Burada kal ve droidlere göz kulak ol."</p>
				<p class="normal">Luke, Han'ı işaret etti, "Ama ben..."</p>
				<p class="normal">"Onlar güven içinde yerine ulaşmalı, yoksa başka yıldız sistemlerinin akıbeti de Alderaan'la aynı olur," diyerek kesti sözünü Ben. "Seninle benim kaderimiz ayrı yollarda gidiyor." Kapının yanındaki bir düğmeye bastı ve kapı yukarı doğru açıldı. "Güç seninle olacak... her zaman."</p>
				<p class="normal">Ben kontrol odasından çıktı ve koridordan yürüdü. Az sonra da kapının arkasından kapandığını duydu. Luke'u çok bilmiş Han Solo'yla bırakmaya gönlü razı olmasa da Luke'un olduğu yerde kalırsa güvende olacağına inanıyordu, en azından çekici ışın kapatılana kadar.</p>
				<p class="normal">Ayrıca Luke'la arasında mesafe olmasını da istiyordu, çünkü onun bilmediği şeyleri bilmekteydi. Savaş istasyonunun hangarına gelmelerinden az sonra, hâlâ <span class="ideitalik">Falcon'un</span> gizli bölmelerinde saklanıyorken, Ben çok özel bir varlığı sezmişti.</p>
				<p class="normal">Darth Vader.</p>
				<p class="normal">Ben eğer o Vader'ı sezmişse Vader'ın da büyük ihtimalle onu sezmiş olacağını biliyordu. Ben, Vader'la karşılaşmaktan korkmasa da çekici ışını kapatmayı başaramazsa Luke'un başına neler geleceğini düşünmek bile istemiyordu.</p>
				<p class="normal">Ben, savaş istasyonunun labirenti andıran koridorlarında ve asansörlerinde görülmemeye çalışarak yoluna devam etti. Yatay bir taşıttan uzun ve boş bir koridora gizlice geçti, varmak istediği yere ulaşana kadar gölgelerden çıkmadı: geniş ve derin bir şaftın üzerindeki dar bir köprüden geçerek çekici ışının güç terminaline ulaştı, otuz beş kilometre uzunluğundaki jeneratör kulesinin tepesinde duran silindir şekilli bir yapı.</p>
				<p class="normal">Terminalin çevresinde dar bir yol vardı. Ben dikkatlice bu yola çıktı ve jeneratörün kontrollerine erişene kadar güç terminalinin etrafında döndü. Bir düğmeyi kapattı ve sonra da dönmeye devam ederek çekici ışının güç kuplajlarını buldu.</p>
				<p class="normal">Ayak seslerinin yaklaştığını duydu. Ben şaftın üzerindeki köprüden geçen stormtrooper'lara görünmemek için hemen terminalin etrafında dönerek kendisini gizledi. Diğerleri ilerlerken iki stormtrooper geride kaldı.</p>
				<p class="normal">Ben jeneratörün kontrollerini ayarlayıp çekici ışını kapattıktan emin olduktan sonra, Güç'ü kullanarak iki stormtrooper'ın bir patlama sesi duyduklarını düşünmesini sağladı. Stormtrooper'ların dikkati dağılmışken Ben köprüye çıktı ve hızla terminalden uzaklaştı. Başka bir koridora daldı ve dostlarına katılmak için kontrol odasına yöneldi.</p>
				<p class="normal">Ben sonunda savaş istasyonunun ekvator bölgesine ulaştı, sonra da Hangar 327'nin bulunduğu seviyeye geldi. Bir koridordan giderken daha fazla stormtrooper'ın geldiğini duydu ve karanlık bir köşeye saklandı. Stormtrooper'lar saklandığı yerin önünden geçerken bir asker konuşmaya başladı, "Belki de ayrılmışlardır. Beş ya da altıncı katta olabilirler, komutanım."</p>
				<p class="normal"><span class="ideitalik">Ayrılmak mı?</span> Ben emin değildi ama stormtrooper'ların Luke ve diğerlerinden bahsetmiş olabileceğinden şüpheleniyordu. Tek yapabileceği Luke'un iyi olmasını dilemekten ibaretti.</p>
				<p class="normal">Stormtrooper'lar geçip gittikten sonra Ben saklandığı yerden çıktı ve ışın kılıcını belinden çıkardı. Kılıcı açmamıştı ama elinde hazır tutuyordu. İçinde bu silahın çok geçmeden işe yarayacağına dair bir his vardı ve bunun da muhtemelen Vader'a karşı olacağını hissediyordu.</p>
				<p class="normal">Vader'ın varlığını savaş istasyonunda hissettiği ilk andan beri, Vader'ın burada olduğundan gittikçe daha emin olmaya başlamıştı. Hatta Vader'ın kendisini tuzağa düşürebilmek için çekici ışını kapatmasına bilerek izin verdiğini bile düşünüyordu. Ben'in Vader'ın kendisi için planladığı şeylerden bir korkusu yoktu, onun tek derdi Luke'un güven içinde kaçıp kurtulabilmesini sağlamaktı.</p>
				<p class="normal">Eğer Ben bunu başaramazsa Tatooine'de onca yılı boş yere geçirmiş ve sonunda her şeyi kaybetmiş olacaktı.</p>
				<p class="normal">Koridordan ilerledi ama eskisi kadar temkinli değildi. Vader'la karşılaşmasının kaçınılmaz olduğunun farkına varmıştı ve bu onların son karşılaşması olacaktı.</p>
				<p class="normal">Ben, Hangar 327'ye giden bir tünele vardığında hâlâ ışın kılıcını elinde tutuyordu. Tünele girdiğinde tünelin diğer ucunda uzun boylu, belli belirsiz birini gördü. Ben, Darth Vader'ın yeni şeklini Tatooine'deki HoloNet yayınlarında hiç görmemiş olsa da eski çırağının kara zırh içine hapsedilmiş gücünü kolayca sezebiliyordu.</p>
				<p class="normal">Vader kızıl ışın kılıcını önceden açmıştı. Bir süre heykel gibi kımıldamadan duydu. Sonra da öne doğru yürüdü, tünelin zemininde kayar gibi Obi-Wan'a doğru giderken pelerini de arkasından savruluyordu.</p>
				<p class="normal">Obi-Wan da ışın kılıcını açtı ve yavaşça yürümeye başladı. Vader'la daha önce de dövüşmüştü, <span class="ideitalik">hatırladığımdan daha uzunmuş,</span> diye geçirdi içinden Obi-Wan.</p>
				<p class="normal">"Seni bekliyordum, Obi-Wan," dedi Vader, yaklaşırken. "Sonunda karşılaştık. Döngü tamamlandı. "</p>
				<p class="normal">Obi-Wan ışın kılıcını saldırı konumuna getirdi.</p>
				<p class="normal">"Senden ayrıldığımda sadece bir öğrenciydim, şimdi ise Üstat ben oldum," diye devam etti Vader.</p>
				<p class="normal">"Sadece kötülüğün Üstat'ısın, Darth," dedi Obi-Wan. Vader'ın Sith Lordu unvanını onunla dalga geçer gibi kullanmıştı, sanki kötü isim konmuş bir çocuğa sesleniyordu. Bu hakaretle Vader'ı şaşırtıp gafil avlayabileceğini düşünerek ani bir hamle yaptı ama Vader kendi silahıyla kolayca kesti bu hamleyi. Kılıçların buluşmasıyla güçlü bir elektrik cazırtısı duyuldu.</p>
				<p class="normal">Obi-Wan tekrar tekrar saldırdı, Vader tamamını savuşturdu.</p>
				<p class="normal">"Güçlerin zayıflamış, ihtiyar," dedi Vader.</p>
				<p class="normal">Obi-Wan, Vader'ın maskesinin ardında ne kalmış olduğunu merak etse de onun şu an gülümsemekte olduğundan şüpheleniyordu. "Kazanamazsın, Darth," dedi Obi-Wan. "Eğer beni öldürürsen hayal bile edemeyeceğin kadar güçlü hale gelirim."</p>
				<p class="normal">"Geri dönmemeliydin."</p>
				<p class="normal">Işın kılıçları tekrar tekrar buluştu. Onlar dövüşmeye devam ederken <span class="ideitalik">Millenium Falcon'un</span> bulunduğu hangara giden ana kapıya yaklaştılar.</p>
				<p class="normal">Obi-Wan hangarın açık kapısından baktığında <span class="ideitalik">Falcon'un</span> girişinde dört stormtrooper'ın beklediğini gördü. Luke'un da yakınlarda olduğunu sezmişti. Luke'un gemiye binebilmesi için dikkatlerini dağıtabilme umuduyla tüm gücüyle Vader'a saldırdı. Çarpışan ışın kılıçlarının gürültüleri hangarda yankılandı ve stormtrooper'ların dikkatini çekti.</p>
				<p class="normal">Obi-Wan stormtrooper'ların <span class="ideitalik">Falcon'un</span> önündeki görev yerlerini terk ederek o ve Vader'a doğru koştuklarını fark etti. Vader'a saldırmayı sürdürdükten ve birkaç hamleden sonra Luke'un hareket ettiğini ve planının işe yaradığını sezdi. Hangara tekrar baktığında birkaç kişinin <span class="ideitalik">Falcon'un</span> rampasına doğru koştuklarını gördü. Droidler, Chewbacca, Han Solo, Luke ve – Leia!</p>
				<p class="normal">Obi-Wan, Prenses Leia'nın da savaş istasyonunda olduğunu bilmiyordu ama R2-D2'nun hologramında gördüğü beyaz elbiseli kızı hatırlamıştı. Obi-Wan şans ve tesadüfe inanmazdı ve Luke'un kız kardeşiyle bir araya geldiğini gördüğünde onu buraya getiren şeyin savaş istasyonunun çekici ışını değil de Güç'ün iradesi olduğunu anladı.</p>
				<p class="normal">Bu bir anlık bakış sırasında Luke'un arkadaşlarının arkasında beklediğini de görmüştü. Luke rampadan biraz uzakta durmuş hayretle ona bakıyordu.</p>
				<p class="normal">Obi-Wan, Luke, Leia ve diğerlerinin savaş istasyonundan canlı kaçabilmesi için tek şansının olduğunu biliyordu. Başını Luke'tan çevirirken gülümsedi, sonra da gözlerini kapatıp ışın kılıcını önünde dik tuttu.</p>
				<p class="normal">Darth Vader saldırmakta tereddüt etmedi.</p>

		</body>
</html>