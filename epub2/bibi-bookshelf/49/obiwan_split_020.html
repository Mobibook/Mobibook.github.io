<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>obiwan</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik1" id="calibre_toc_19">BÖLÜM ON ÜÇ</h1>
				<p class="normal">Qui-Gon Jinn'in öğrettikleri sayesinde Obi-Wan, Güç'le bir olmayı başarmıştı.</p>
				<p class="normal">Bir zamanlar büyük bir denizde izole bir damlayken şimdi denizin kendisi olmuştu. Yüzeyi ya da akıntısı olmayan ve her an her yerde olan bir denizdi bu. Güç zaman ve mekâna nüfuz etmişti. Medeniyetler kurulur ve yıkılır, güneşler doğar ve ölür ama Güç asla son bulmazdı.</p>
				<p class="normal">Ruhani bir varlık olarak Obi-Wan fizik kurallarının sınırlarına tabi değildi. Sadece yolculuğu düşünerek galakside bir dünyadan bir dünyaya yolculuk edebiliyordu. Canlılarla iletişime geçmekle kalmıyor, aynı zamanda eski fiziksel görüntüsünün illüzyonunu da sergileyebiliyordu. Eğer onun gibi uygunlarsa diğer ruhlarla da iletişim kurabiliyordu.</p>
				<p class="normal">Death Star'ın yok edilmesinin ardından Obi-Wan Luke Skywalker'la görüşmesini sınırlandırmıştı. Bunun nedeni Obi-Wan'ın güçlerinin iletişime geçmekle zayıflamasından değildi, o Luke'un pek çok önemli şeyi ancak yaşayanlardan öğrenebileceğini biliyordu – sadece dostlarından değil, düşmanlarından da. Daha da önemlisi Luke'un kendi başına öğrenmesi gereken şeyler vardı. Ben yol gösterirdi, onun işine karışmazdı.</p>
				<p class="normal">Fakat Obi-Wan'ın ruhu onu gözetlemeye devam etti. Luke, Güç'ü kullanmaya çalışırken kaza sonucu kataleptik olunca, Obi-Wan Luke'un rüyasına girmiş ve ona içindeki Darth Vader korkusunu yenmesinde yol göstermişti. Ve hâlâ hazırlıksız olan Luke ve Leia –hâlâ onun çocukları olduklarından habersiz halde– Mimban'da, Vader'la yüz yüze geldiklerinde Obi-Wan tekrar müdahale etmiş ve Luke'a destek olarak ona Kara Lord'u yenmesinde yardımcı olmuştu.</p>
				<p class="normal"><span class="ideitalik">Vader Mimban'da ölmeliydi,</span> diye düşündü Obi-Wan kederli halde. <span class="ideitalik">Mustafar, Yavin ve daha pek çok yerde ölmüş olması gerektiği gibi.</span></p>
				<p class="normal">Ama Darth Vader yaşamaya devam etti.</p>
				<p class="normal">Obi-Wan ruh olarak ne kadar güçlü olsa da Sith Lordları üzerinde bir etkisi yoktu. Aslında onların yakınlarında olmak herhangi bir varlık için tüketici bir deneyimdi.</p>
				<p class="normal">Dikkate alınması gereken başka tehlikeler de vardı. Yoda ona kadim Sith Lordları'nın bir zamanlar Jedi'ları yok edip ruhlarını ele geçirebilmek için "düşünce bombası" adında bir silah geliştirdiklerini söylemişti. Obi-Wan, Palpatine ya da Vader'ın düşünce bombası ya da var olan bir ruhu yok edebilecek bir silah yaratacak kudrete sahip olup olmadıklarını bilmiyordu ama Sith'lerin kurduğu bir tuzağa düşme hatasını yaparsa Luke'a fazla bir faydası olmayacağının farkındaydı.</p>
				<p class="normal">Yavin Muharebesi'nden üç yıl sonra, Asiler üslerini Hoth gezegenine taşıdıklarında, Ben yine hayal olarak Luke'a görünmüştü. Luke kana susamış bir wampa'nın pençelerinden kendi başına kurtulmayı başarmıştı ama yaralıydı, kaybolmuştu ve Asi üssünden uzaktı.</p>
				<p class="normal">Hayatta kalma mücadelesi ve dört yandan esen dondurucu rüzgârlar yüzünden bitap düşen Luke karla kaplı yere yığıldı.</p>
				<p class="normal">Obi-Wan seslendi. "Luke... Luke."</p>
				<p class="normal">Luke, sanki büyük bir ağırlık asılıyormuş gibi, başını yavaşça kaldırdı. Obi-Wan Luke'un az ilerisinde nurlu ve hayali bir şekil olarak belirdi. Obi-Wan, Luke'un yüzündeki ifadeden onun halüsinasyon görüp görmediğini düşündüğünü anlayabiliyordu. "Ben?" dedi Luke yüksek sesle.</p>
				<p class="normal">"Dagobah sistemine gideceksin," dedi Ben.</p>
				<p class="normal">"Dagobah sistemi mi?" diye tekrarladı Luke, hâlâ aklı başında değildi.</p>
				<p class="normal">"Orada Yoda'dan ders alacaksın," diye devam etti Obi-Wan, "Beni eğiten Jedi Üstadı'ndan."</p>
				<p class="normal">Luke inledi. "Ben... Ben."</p>
				<p class="normal">Obi-Wan, Luke'un şokta olduğunu biliyordu. Ama yardımın birkaç saniye içinde geleceğini de biliyordu, tauntaun'a binmiş Han Solo şeklinde. Han Solo, Luke'un yerini tesadüfen bulduğunu zannediyordu ama Han'ın bineğini wampa'nın buz mağarasının kuzeyine yönelten Obi-Wan'dı.</p>
				<p class="normal">Obi-Wan, Han Luke'un yanına varmadan az önce yok oldu.</p>
				<p class="normal">Obi-Wan'ın ruhu Luke'un Asi üssünde bulunan bakta tankındaki iyileşme sürecini ve Hoth'daki muazzam savaşı takip etti. Asiler gezegeni tahliye etmek zorunda kaldıklarında, o Luke'un gelişimini izledi. Luke'un Dagobah'a yaptığı sorunlu iniş sırasında müdahalede bulunmadı – Obi-Wan, Luke'un eğitimi tamamlamadan ayrılmasını istemiyordu.</p>
				<p class="normal">Obi-Wan, Luke'un Jedi usullerini öğrenmeye ne kadar kararlı olduğunu anlamadan ona kendisini tanıtmayan Yoda'yla tanışmasının sessiz tanığıydı. Obi-Wan, Yoda'nın Luke'a kendisini "Jedi Üstadı'yla" tanıştıracağını söylediği halde onu yaşlı bir ağacın kökleri arasındaki kulübesine getirmesini de keyifle izlemişti.</p>
				<p class="normal">"Neden olmak istiyorsun Jedi? Hm?" diye sordu Yoda Luke'a, tüten bir tencerenin içindeki yemeği karıştırırken.</p>
				<p class="normal">"Herhalde babam yüzünden," diye cevap verdi Luke.</p>
				<p class="normal">"Ah, baban," dedi Yoda ilgiyle. "Güçlü bir Jedi'dı, mmm, güçlü Jedi, mmm."</p>
				<p class="normal">"Yapma, daha neler!" dedi Luke, kızarak. "Sen babamı nereden tanıyacaksın? Benim kim olduğumu bile bilmiyorsun. Ben de burada ne aradığımı bilmiyorum. Zamanımızı boşa harcıyoruz."</p>
				<p class="normal">Yoda yüzünü Luke'tan çevirdi ve baston olarak kullandığı asasının üzerine yaslandı. Obi-Wan henüz şu cümleyi söylemeden bile yaşlı Jedi Üstadı'nın hayal kırıklığını sezebilmişti, "Onu eğitemem. Bu çocukta hiç sabır yok."</p>
				<p class="normal">"Sabretmeyi öğrenecek," dedi Obi-Wan yüksek sesle, sesi kulübenin içinde yankılandı.</p>
				<p class="normal">Bu bedensiz sesi duyunca şaşıran Luke, Obi-Wan'ı görme umuduyla etrafına baktı.</p>
				<p class="normal">"Hmmm," diye mırıldandı Yoda. Yüzünü yavaşça Luke'a döndü. "Çok öfke var onda, babası gibi," dedi Yoda, Obi-Wan'a hitaben.</p>
				<p class="normal">"Beni eğitirken ben farklı mıydım?" dedi Obi-Wan cevaben.</p>
				<p class="normal">"Hah," dedi Yoda. "Hazır değil."</p>
				<p class="normal">Luke nihayet Obi-Wan'ın görmeye çalışmayı bırakıp ihtiyar ve bilge ev sahibinin gözlerinin içine baktı. "Yoda!" dedi Luke hayretle.</p>
				<p class="normal">Yoda başını salladı.</p>
				<p class="normal">"Hazırım," diye itiraz etti Luke. "Ben... ben bir Jedi... olabilirim! Ben, ona hazır olduğumu söyle." Luke ayağa kalkmaya çalışınca kafasını kulübenin tavanına vurdu.</p>
				<p class="normal">"Sen mi hazırsın?" dedi Yoda, küçümseyerek. "Ne bilirsin sen hazır olmaktan? Eğittim Jedi'ları ben sekiz yüz yıl boyunca. Ben bilirim kim eğitilir kim eğitilmez! Bir Jedi sahip olmalıdır en büyük bağlılık ve en ciddi zekâya." Başını görünmez olan Obi-Wan'a çeviren Yoda devam etti, "Uzun zamandır gözledim ben bunu. Tüm yaşamı boyunca baktı uzağa... geleceğe, ufuklara. Asla nerede olduğuna etmedi dikkat. Hmm? Ne yapıyordu? Hmph." Bastonunu kaldırıp Luke'u dürttü. "Macera. Heh. Heyecan. Heh! Bir Jedi istemez böyle şeyler." Ardından bastonunu indirip Luke'a baktı, "Pervasızsın sen!"</p>
				<p class="normal">"Eğer hatırlıyorsan ben de öyleydim," dedi Obi-Wan.</p>
				<p class="normal">"Çok büyük," dedi Yoda kesin bir tonda. "Eğitilmek için büyük çok."</p>
				<p class="normal">"Ama pek çok şey öğrendim," dedi Luke çaresizce.</p>
				<p class="normal">Yoda iç çekti. Tekrar Obi-Wan'ın ruhuna hitaben sordu, "Başladığı şeyi bitirir mi?"</p>
				<p class="normal">"Sizi hayal kırıklığına uğratmam," dedi Luke, Obi-Wan'ın cevap vermesini beklemeden.</p>
				<p class="normal">"Korkmuyorum," diye ekledi Luke, Yoda kendisine bakarken.</p>
				<p class="normal">"Oh," dedi Yoda, gözlerini kısarak. "Korkacaksın, korkacaksın," dedi kısık bir sesle.</p>
				<p class="normal">Luke'un eğitimi çok ağırdı. Sadece sırtında Yoda olduğu halde sarmaşıklara tırmanıp bataklıkta koşturmakla kalmıyor, kendisini Güç'e açabilmek için meditasyon egzersizlerine de devam ediyordu. Luke, Yoda'nın her talimatına uyuyor ve asla pes etmiyordu.</p>
				<p class="normal">Obi-Wan'ın ruhu sessizce her türlü zorluğa göğüs geren Luke'un gelişimini izledi. <span class="ideitalik">Her geçen gün daha da güçleniyor,</span> diye düşündü Obi-Wan.</p>
				<p class="normal">Fakat Luke hâlâ içinde beslediği şüpheler ve tehlikeyle yüzleşme isteğiyle kendisini sınırlamaya devam ediyordu. Güç'ün karanlık tarafının anormal derecede yoğun olduğu bir mağaraya girmiş ve Darth Vader'ın görüntüsüyle kâbusu andıran bir karşılaşma yaşamıştı. Bataklığa gömülmüş olan X-kanadının Yoda aksini ispat edene dek Güç kullanılarak çıkarılabileceğini inkâr etmişti. Korkuları ona sekte vuruyordu, özellikle de bir meditasyondan sonra hayalinde bulutlardaki bir şehirde dostları Leia ve Han'ın acı çektiğini gördükten sonra.</p>
				<p class="normal">"Onları bulmak zorundayım," dedi Luke.</p>
				<p class="normal">Yoda iç çekti. "Karar ver onlara en iyi şekilde nasıl faydan dokunacağına. Eğer gidersen şimdi edebilirsin onlara yardım. Ama kaybedersin bunca zaman uğruna mücadele edip acı çektiğin her şeyi."</p>
				<p class="normal">Yine de Luke Dagobah'tan ayrılmaya karar verdi. Karanlık çökerken Luke turuncu uçuş takımını giydi ve R2-D2, X-kanadın astromech soketine yerleşirken o da aracın son kontrollerini yaptı.</p>
				<p class="normal">"Luke!" dedi Yoda, yakındaki bir tümseğin üzerinden. "Eğitimini tamamlamalısın."</p>
				<p class="normal">"O görüntüyü aklımdan bir türlü atamıyorum," diye cevap verdi Luke, aracını çabucak incelerken. "Onlar dostlarım. Onlara yardım etmem gerek."</p>
				<p class="normal">"Gitme sakın!" dedi Yoda çaresizce.</p>
				<p class="normal">"Eğer gitmezsem Han ve Leia ölecek," dedi Luke, Yoda'ya yüzünü dönerek.</p>
				<p class="normal">"Bunu bilemezsin," dedi Obi-Wan'ın ruhunun bedensiz sesi. <span class="ideitalik">Eğer Yoda onu kalması için ikna edemediyse belki ben edebilirim.</span></p>
				<p class="normal">Luke, Obi-Wan'ın sesine cevap vermek için Yoda'nın arkasından yaklaşan parıltılı şekli fark etti. "Yoda dahi senin kaderini göremez," dedi parıltılı şekil, Obi-Wan'ın görüntüsüne bürünerek.</p>
				<p class="normal">"Ama onlara yardım edebilirim!" dedi Luke. "Güç'ü hissedebiliyorum!"</p>
				<p class="normal">"Ama onu kontrol edemiyorsun," dedi Obi-Wan. "Bu senin için çok kritik bir an ve şu an Güç'ün karanlık tarafı seni kışkırtıyor."</p>
				<p class="normal">"Evet, evet, kulak ver Obi-Wan'a. Mağara. Başarısızlığını hatırla mağaradaki!"</p>
				<p class="normal">"Ama o zamandan bu yana çok şey öğrendim, Üstat Yoda," dedi Luke, tekrar X-kanadıyla ilgilenmeye başlarken. "Dönüp başladığım şeyi bitireceğime söz veriyorum. Bundan emin olun."</p>
				<p class="normal">"İmparator'un istediği sen ve senin yeteneklerin. O yüzden dostlarına acı çektiriyor," dedi Obi-Wan.</p>
				<p class="normal">"İşte bu yüzden gitmem gerek," dedi Luke.</p>
				<p class="normal">"Luke," dedi Obi-Wan, "Vader'ı kaptırdığım gibi seni de İmparator'a kaptırmak istemiyorum." <span class="ideitalik">Anakin'i kaptırdığım gibi,</span> diyerek içinden ekledi Obi-Wan.</p>
				<p class="normal">"Kaptırmayacaksın," dedi Luke.</p>
				<p class="normal">"Durdurulmalılar. Bağlı her şey buna. Ancak tam eğitimli ve Güç'le dost bir Jedi, Vader ve İmparator'u yenebilir," dedi Yoda. Luke X-kanatla ilgili hazırlıklarını tamamlarken Yoda devam etti, "Eğer şimdi sona erdirirsen eğitimini, seçmiş olursun kolay ve çabuk yolu Vader gibi, olursun kötülüğün uşağı."</p>
				<p class="normal">"Sabır," dedi Obi-Wan, vurgulayarak, Luke'un bu sözü aklında tutacağını umuyordu.</p>
				<p class="normal">"Han ve Leia'yı feda mı edeyim?" diye tersledi Luke. Sabır şu an düşüneceği son şeydi.</p>
				<p class="normal">"Eğer uğruna savaştıkları şeyi istiyorsan onurlandırmak... evet!" dedi Yoda.</p>
				<p class="normal">Luke, X-kanadın açılabilir merdiveninin alt basamağını tuttu ve başını Obi-Wan ve Yoda'dan çevirdi. "Eğer Vader'la yüzleşmeyi seçersen bunu tek başına yapacaksın. Ben müdahale edemem," dedi Obi-Wan.</p>
				<p class="normal">"Anlıyorum," diye mırıldandı Luke. Sonra da merdivenden avcının açık kokpitine çıktı, "Artoo, dönüştürücüleri çalıştır."</p>
				<p class="normal">X-kanadın motorları çalışırken Obi-Wan devam etti, "Luke, sakın nefretine teslim olma – bu karanlığa giden yoldur."</p>
				<p class="normal">"Güçlüdür Vader," dedi Yoda. "Düşün öğrendiklerini. Kurtar elinden geleni."</p>
				<p class="normal">"Tamam," dedi Luke, miğferini takarken. "Ve döneceğim de. Söz veriyorum." Kokpitin kanopisi alçaldı ve X-kanat yerden yükselip gökyüzünde kayboldu.</p>
				<p class="normal">Yoda başını kaldırıp uzaklaşan X-kanadı izlerken Obi-Wan'ın ışıldayan görüntüsü de gözden kayboldu. Yoda iç çekti, başını öne eğip kederli şekilde önüne baktı. "Demiştim sana," dedi. "Pervasız o. Şimdi daha da kötü her şey."</p>
				<p class="normal">"Bu çocuk bizim son umudumuz," dedi Obi-Wan'ın bedensiz sesi.</p>
				<p class="normal">"Hayır. Bir tane daha var," dedi Yoda, kafasını kaldırarak.</p>
				<p class="normal">Obi-Wan, Yoda'nın Luke'un kız kardeşi Leia'dan bahsettiğini biliyordu. Leia, Luke'la akraba olup güçlü bir iradeye sahipti ve Obi-Wan her zaman Yoda'nın inançlarına saygı duymuştu ama yine de Sith Lordları'nı yenecek birisi varsa onun Luke olduğunu düşünüyordu.</p>

		</body>
</html>