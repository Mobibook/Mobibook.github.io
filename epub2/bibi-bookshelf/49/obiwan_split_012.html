<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>obiwan</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik1" id="calibre_toc_11">BÖLÜM YEDİ</h1>
				<p class="normal">Obi-Wan eopie'siyle çölde yol alıyordu, Luke'u Owen ve Beru'ya teslim etmesinin üzerinden çok zaman geçmemişti. Eopie'yi, Tatooine'e geldikten hemen sonra, Luke'u Lars çiftliğine götürmek için bir araca ihtiyaç duyduğu zaman almıştı ve bu hayvan işe yaramaya devam ediyordu. Eopie'siyle gezerken kendisine barınacak bir yer de bulmuştu, bilinmeyen sahibi tarafından terk edilmiş ve bitişiğindeki kanyon duvarına oyularak yapılmış küçük bir kulübe – en azından sağlam bir kapısı vardı. Üstelik eopie sayesinde günde iki kez Lars çiftliğine kontrole de gidebiliyordu, güneş doğarken ve batarken.</p>
				<p class="normal">Ne zaman yola çıksa çevresine dikkat eder ve tehlikelere karşı gözlerini dört açardı. Tusken Yağmacıları'na ait bazı izlere rastlamıştı ve en azından bir Tusken kabilesinin onun varlığından haberdar olduğuna emindi.</p>
				<p class="normal">Kısa süre önce, Lars çiftliğinin çevresindeki geniş araziyi keşfe çıkmışken, Jundland Wastes'taki bir kanyonda bir kamptan geri kalanlara denk gelmişti. Kalıntılara yaklaştığı zaman kuma saplanmış çok sayıda bantha kemiği ve göçebe Tusken'lar tarafından kullanılan birkaç kulübeden geriye kalanları gördü. Burayı gören Obi-Wan'ın yüreğini bir anda çaresizlik ve yalnızlık duygusu kapladı ama yakındaki bir tepeden gelen insanın kanını donduran bir bağırışla tüm bu duygular bir anda uçup gitti. Tusken'lar için kutsal bir bölgeye girdiğinden şüphe ederek oradan hemen uzaklaştı.</p>
				<p class="normal">Kimi zaman yoldayken aklına ölüm döşeğindeki Padme geliyordu. Anakin'den bahsederken son sözleri "Onun içinde hâlâ iyilik var," olmuştu.</p>
				<p class="normal">Sonra da Mustafar'da Anakin'i nasıl ölüme terk ettiğini düşündü.</p>
				<p class="normal">Bu düşünceleri aklından uzaklaştırmaya çalıştı. Obi-Wan'ın asıl sorunu Anakin'le pek çok güzel yıl geçirip onu kardeşi gibi seviyor olmasıydı. Anakin'in kötülüğe teslim olmasını hâlâ aklı almıyordu. Darth Vader adı altında yaptığı onca affedilmez şeye rağmen Obi-Wan hâlâ dostu Anakin Skywalker'ı özlüyordu.</p>
				<p class="normal">Qui-Gon Jinn de aklına geliyordu. Yoda, Obi-Wan'a Qui-Gon'un bilincinin manevi bir varlık olarak yaşamaya devam ettiğini söylemiş ve ona Qui-Gon'un bedensiz sesiyle konuşabildiği söylemişti. Yoda ayrıca Obi-Wan'a Qui-Gon'la nasıl temasa geçeceğini de anlatmıştı ama şimdilik Üstat'ının ruhundan ses seda yoktu.</p>
				<p class="normal">Lars çiftliğine yaklaşırken güneşler batmak üzereydi. Her zamanki gibi güvenlik ışıkları yanmış ve birkaç KPR hizmet droidi yer altındaki evin çevresinde devriye gezmeye başlamıştı. Önceki akşamlarda olduğu gibi Owen gece olmadan giriş kubbesinden çıkıp droidleri kontrol etti. Obi-Wan, Owen'ın bu hareketini her şeyin yolunda olduğunu gösteren bir işaret olarak kabul ediyordu ve kulübesine dönmesinin zamanı gelmişti. Ama o gece, Obi-Wan Owen'ın giriş kubbesinden birkaç metre uzakta durduğunu gördü, elinde bir tüfekle onu bekliyordu.</p>
				<p class="normal">Owen tüfeğini namlusu yere bakacak şekilde tutuyordu. Obi-Wan silahı gördüğüne şaşırmamıştı, çünkü Owen geceleri dışarı çıkarken onu hep yanına alırdı. Ama Jedi güçleri olmadan bile Obi-Wan adamdaki huzursuzluğu görebiliyordu.</p>
				<p class="normal">"Merhaba, Owen," dedi Obi-Wan, eopie'yle yanında dururken. "Bir terslik mi var?"</p>
				<p class="normal">Owen bir kez başını salladı. Obi-Wan tam hayvandan iniyordu ki Owen bir elini kaldırdı, "Hiç zahmet etme. Söyleyeceklerim uzun sürmez."</p>
				<p class="normal">Obi-Wan eopie'nin üzerinde dik dururken gözlerini de Owen'a dikti.</p>
				<p class="normal">"Bunu nasıl söyleyeceğimi bilemiyorum," diye devam etti Owen, "O yüzden doğrudan konuya gireceğim. Sürekli buraya gelmen beni rahatsız ediyor."</p>
				<p class="normal">Obi-Wan iç çekti. "Özür dilerim, Owen. Ama sana söyledim sadece çocuğun güvende olduğundan..."</p>
				<p class="normal">"Dur," diye kesti sözünü Owen. "Luke'u yetiştiren karım ve ben değil miyiz? Bu konuda anlaşmamış mıydık?"</p>
				<p class="normal">Obi-Wan başını sallarken bir yandan da konuşmanın nereye gideceğini merak ediyordu.</p>
				<p class="normal">Owen devam etti, "Değil günde iki kez, bir sefer bile gelmeni istemiyorum. Saygısızlık etmek istemem ama yıllardır Tusken'ları arazimden uzak tutmayı başardım ve bana kalırsa buraya böyle sürekli gelmen pek iyi bir fikir değil!"</p>
				<p class="normal">Sakin bir ses tonuyla Obi-Wan cevap verdi, "Owen emin ol ki senin Tusken'larla başa çıkabilme yeteneklerine güvenmiyor değilim. Ama daha önce de söylediğim gibi benim çekindiğim Tusken'lar değil."</p>
				<p class="normal">"Ah, evet," dedi Owen. "Sorun İmparatorluk. O zaman şuna cevap ver." Owen devam etmeden önce yutkundu. "Eğer çocuğun sağlığından bu kadar endişeliysen neden bizden uzak durmaya çalışmıyorsun? Eğer İmparatorluk seni takip edip burnumun dibinde yaşadığını öğrenirse Luke'un başına neler geleceğini düşündün mü?"</p>
				<p class="normal">Owen'ın sözlerini duyan Obi-Wan şaşırıp kalmıştı. Sonra başını iki yana salladı ve cevap verdi, "Affet beni, Owen. Kesinlikle haklısın. Daha dikkatli olacağım. Daha gizli."</p>
				<p class="normal">"İyi bir başlangıç," dedi Owen. "Yine saygısızlık olarak görme ama sen sürekli ortalarda gezinirken karım ve ben Luke'u normal bir çocukmuş gibi yetiştiremeyiz. Anladın mı?"</p>
				<p class="normal">"Evet," dedi Obi-Wan. Owen'ın başka bir şey daha söyleyeceğini beklemişti –hatta umut etmişti– ama söylemedi. "İyi geceler, Owen," dedi Obi-Wan.</p>
				<p class="normal">Owen bir kez daha başını salladı ve giriş kubbesine döndü. Obi-Wan eopie'sini çöle doğru çevirip yola koyuldu.</p>
				<p class="normal">Obi-Wan Luke'u korumaya devam etti ama daha uzaktan ve belli bir düzene riayet etmeden. Lars çiftliğinin yakınındaki kulübede kalmasına artık bir gerek yoktu, tıpkı kulübenin önceki kiracısı gibi Obi-Wan da oradan taşındı.</p>
				<p class="normal">Sonunda Jundland Wastes'ta daha geniş ve terk edilmiş kubbe çatılı bir kulübe daha buldu, Dune Sea'nin güneybatı ucundaki bir uçurumun kenarındaydı. Tatooine'deki pek çok bina gibi bu da synstone'dan yapılmıştı, her türlü şekle sokulabilen taş parçaları ve eritici karışım. Kulübe Lars çiftliğinden yaklaşık 136 km uzaktaydı – Obi-Wan'ın tercih ettiğinden daha uzak ama Owen Lars'ın keyfini kaçırmaya yetecek uzaklıktaydı. Obi-Wan görebildiği kadarıyla kulübede uzun süreden beridir kimse yaşamıyordu. Hemen yanında eski bir buharlaştırıcı duruyordu. Obi-Wan çalışıp çalışmadığını kontrol etti. Çalışmıyordu.</p>
				<p class="normal">Kulübenin gerçekten sahipsiz olduğundan emin olabilmek için Obi-Wan Tatooine'nin başkenti Bestine'deki tapu müdürlüğüne gitti. Müdürlüğün içerisinde, danışma masasının yanındaki duvarda Tatooine'in holografik bir haritası vardı. Obi-Wan'ın gözü haritada Ben's Mesa olarak işaretlenmiş olan geniş ve düz zirveli bir dağa takıldı.</p>
				<p class="normal"><span class="ideitalik">Bu tanıdık geliyor,</span> diye düşündü Obi-Wan. Sonra da kum gezegenine gelirken yolda tanıştığı boşboğaz Dug'ı hatırladı.</p>
				<p class="normal">Eski, oval yüzlü bir droid memur danışma masasının arkasından pis fotoreseptörleriyle Obi-Wan'a baktı, "Yardımcı olabilir miyim, Bay...?"</p>
				<p class="normal">"Ben," diye cevap verdi Obi-Wan. "Bir mülkle ilgili bilgi alacaktım. Arazinin koordinatları Alfa-1733-Mu-9033."</p>
				<p class="normal">Droid memur fotoreseptörlerini veribankası monitörüne çevirdi ve koordinatları girdi. "Alfa-1733-Mu-9033 koordinatlarında mülke dair bir hak ya da ipotek belgesi yok, Sayın Ben."</p>
				<p class="normal">"Diğer bir deyişle mülk müsait mi?" dedi Obi-Wan, anladığından pek emin değildi.</p>
				<p class="normal">"Orada kimse yaşamıyor," diye cevap verdi droid.</p>
				<p class="normal">"Hiç kimse Jundland Wastes'ta yaşamak istemez." Ardından droidin durumu değerlendirirken kafasından bir klik sesi geldi, "Resmi olarak sahibi olmak istiyor musunuz, bayım?"</p>
				<p class="normal">Obi-Wan önce söylediği isimle araziyi almayı düşündü ama ardından vazgeçti, resmi kayıtlardan ne kadar uzak durursa Tatooine'de bulunmasının o kadar zor olacağını biliyordu. "Hayır, teşekkürler," dedi Obi-Wan, çıkışa yönelirken. "Sanırım orası olduğu gibi kalsa daha iyi olacak."</p>
				<p class="normal">"Nasıl isterseniz, bayım," dedi droid, onun için değişen bir şey yoktu.</p>
				<p class="normal">Obi-Wan'ın bir sonraki durağı bir nalbur oldu, geri kalan kredilerinden büyük bölümünü buradan alet ve malzeme almakta kullandı.</p>
				<p class="normal">Tatooine'deki ilk haftalarında yaşadığı kulübe haricinde Obi-Wan bu kadar uzun süre hiçbir yerde yaşamamıştı. Pek çok Jedi gibi o da hayatının büyük bölümünü Coruscant'taki Jedi Tapınağı'nda geçirmişti. Şimdi ise en basit şeylerin bile tedarik edilmesinin sorun olduğu bir bölgede yaşıyordu ve terk edilmiş bir kulübeyi yenilemek için hazırlıklı olduğu da söylenemezdi. Fakat takip eden aylarda bir yandan Luke'a göz kulak olurken bir yandan da kulübeyi elinden geldiğince yaşanılır hale getirmeye çalışmıştı. Tatooine'de ne kadar kalacağına dair bir fikri yoktu ama tepesindeki çatı başına yıkılırsa artık işe yarar bir Jedi olmaya devam edemezdi.</p>
				<p class="normal">Jundland Wastes'ta şaşırtıcı miktarda vahşi yaşam örneklerine rastlamak mümkündü. Kendi eopie'sinin de dahil olduğu farklı canlıları inceleyerek Obi-Wan nerelerden yenilebilir bitkileri toplayacağını öğrenmişti. Womp sıçanı ve diğer hepçilleri izleyerek hangi hayvanların yenilebilir olduğunu da tespit etmişti. Jedi refleksleri sayesinde hızlı koşan iki ayaklı ve scurry denilen kemirgenleri pek çok insanın bir amfibi gorg'u içinde durduğu su birikintisinden eğilip alması gibi kolayca yakalayabiliyordu. Ama elinde seçme şansı olsa gorg yemeyi tercih ederdi.</p>
				<p class="normal">Obi-Wan'ın hayatta kalabilme mücadelesinde tek başına beceremediği bazı şeyler de vardı. Kulübenin yanındaki buharlaştırıcıyı, oturma odasındaki fırını ve mahzendeki su sarnıcını tamir etmek ve temizlemek için özel aletler gerekiyordu. Şansına oradan geçen Jawa tüccarlar onu fark etmiş ve devasa sandcrawler'larını kulübesinin yakınına park etmişlerdi. Kahverengi cübbeli bu yaratıklar Jundland Wastes'a garip birinin taşındığını görmüş ve tek başına hayatta kalmaya çalışma azminden de etkilenmişlerdi anlaşılan. Jawa'lar memnuniyetle kendi aletlerini onunla paylaşmış ve ellerinde fazla olan malzemeleri ona vermişlerdi, özellikle de onlara yiyecek sunduktan sonra.</p>
				<p class="normal">Obi-Wan asıl üç genç Jawa'nın kendi eopie'siyle ilgilendiğini görüp hayvanı onlara hediye ettiği zaman onların kalbini kazanmıştı. Sandcrawler'daki Jawa lideri bundan son derece memnun olmuş ve Obi-Wan'ı memnuniyetle şehir ve yerleşim bölgelerine taşıyacaklarını söylemişti ki onun asıl duymak istediği şey de buydu. Nihayetinde Obi-Wan'ın artık her gün eopie'ye binmeye ihtiyacı yoktu ve sandcrawler çok daha hızlıydı.</p>
				<p class="normal">"Teşekkürler, dostum," dedi Obi-Wan Jawa şefine. "Bu teklifinizi seve seve kabul ediyorum. Lütfen bana Ben deyin."</p>
				<p class="normal">Jawa'larla dost olmasının üzerinden fazla geçmeden Obi-Wan onlarla birlikte Anchorhead'e gitti, Lars çiftliğinin yaklaşık yirmi kilometre doğusundaki, rüzgârın hiç dinmediği bir yerleşim. Anchorhead düşük nüfuslu bir ticaret bölgesiydi, iki küçük bar ve bir düzine pourstone binadan ibaretti. Büyük binalardan birisi Tosche Station'dı, çevredeki rutubet çiftliklerinin çoğunun enerjisini burası sağlıyordu. Obi-Wan, Jawa'lara kulübesindeki buharlaştırıcıyı tamir etmek için yedek parça ya da bir yenisini aradığını söylemişti, hâlâ onu çalışır hale getirememiş olsa da bu yolculuğa çıkmasının başka bir nedeni daha vardı. Güç'ü kullanarak Luke'un da amcası ve yengesiyle birlikte Anchorhead'e gittiğini sezmişti.</p>
				<p class="normal">Obi-Wan barlardan birinde, Weary Traveler'da, oturmuş; Owen, Beru ve Luke'u gözlerken suyunu içiyordu. Barın karşısındaki erzak dükkânına girmişlerdi. Beru, Luke'u göğsünün üzerine astığı kundağın içerisinde taşıyordu. Obi-Wan özellikle Lars ailesinin onu göremeyeceği bir yere oturmuştu. Hepsini mutlu ve sağlıklı gördüğüne memnun olmuştu.</p>
				<p class="normal">Barda belli aralıklarla galaksideki haberlerin görüntülerini yayınlayan bir repetör vardı. Obi-Wan, Luke'u izlemekle meşgulken HoloNet'teki kadın bir muhabirin "Jedi" dediğini duydu.</p>
				<p class="normal">Obi-Wan kantinin HoloNet ekranına baktı ama aniden başlayan parazit yayını kesti. İki masa ötede oturan bir insan erkeğe döndü, "Ne diyordu?"</p>
				<p class="normal">"Bir grup Jedi Kashyyyk'de öldürülmüş," diye cevap verdi adam.</p>
				<p class="normal"><span class="ideitalik">Olamaz,</span> diye geçirdi içinden Obi-Wan.</p>
				<p class="normal">Yayın geri geldi. İmparatorluk, Kashyyyk'in isyan hazırlığı içerisinde olduğunu iddia ediyordu. İmparatorluk güçleri sadece kimliği belirsiz Jedi'ları değil binlerce Wookiee'yi de öldürmüştü. Yüz binlerce Wookiee ise esir alınmıştı.</p>
				<p class="normal">Obi-Wan öldürülen Jedi'ları düşünürken aklı karmakarışık olmuştu. <span class="ideitalik">Hangi akla hizmet yaptılar bunu?</span> <span class="ideitalik">Dikkat çekmek yerine saklanmaları gerekiyordu!</span> <span class="ideitalik">Wookiee'lerin akıbetinin ne olacağını düşünemediler mi?</span></p>
				<p class="normal">HoloNet ekranı tekrar cızırdayıp titredi, ardından tepeden tırnağa kara bir zırha bürünmüş birisinin görüntüsü belirdi. Seste hâlâ sorun olsa da görüntülere bakarak bile bu zırhlı kişinin Jedi'ların bulunması ve infazında önemli rolü olduğu anlaşılıyordu.</p>
				<p class="normal">Sonrasında Obi-Wan, muhabirin Darth Vader adını söylediğini duydu.</p>
				<p class="normal">Birkaç dakika ve bir bardak sudan sonra, Obi-Wan sırt çantasını aldı ve bardan çıktı. Anchorhead'e Luke'u kontrol etmeye geldiğini unutmamış olsa da artık Owen Lars'ın görüşünden uzak durmayı düşünecek halde değildi. Aklında Vader'dan başka bir şey yoktu.</p>
				<p class="normal">Buna inanamamıştı. Anakin bir şekilde Mustafar'daki düellodan sağ çıkmıştı ve Sith kimliği olan Darth Vader adını almıştı. Obi-Wan ışın kılıcını cübbesinin altına gizlemişti ve Anchorhead'in ana caddesinde yürürken tedbir olarak sağ elini kılıcının kabzasında tutuyordu.</p>
				<p class="normal"><span class="ideitalik">Acaba onu Mustafar'da terk ederek Anakin'in karanlık yolda daha derinlere inmesine mi neden oldum?</span></p>
				<p class="normal"><span class="ideitalik">Anakin'le tekrar karşılaşacak mıyım?</span></p>
				<p class="normal"><span class="ideitalik">Eğer karşılaşırsam onu öldürebilir miyim?</span></p>
				<p class="normal">Sokağın karşısında Luke'u taşıyan Beru'yu gördü, yanındaki Owen'la birlikte dükkânları geziyorlardı. Neyse ki ortalıkta dolaşan çok sayıda kişi olduğundan Owen ve Beru hâlâ Obi-Wan'ın varlığını fark etmemişti. Fakat gözlerini Lars ailesinden ayırmayan Obi-Wan kendisini her zamankinden daha huzursuz hissediyordu.</p>
				<p class="normal"><span class="ideitalik">Onları Vader hakkında uyarmalı mıyım? Luke'u onlardan almam gerekir mi? Onu daha uzak bir dünyaya mı saklamalıyım?</span></p>
				<p class="normal">Obi-Wan korkusuz olacak şekilde eğitilmişti. Ama Luke'un güvenliğini düşündüğü zaman endişeden ne yapacağını bilemiyordu. Tam o anda nereden geldiğini anlayamadığı bir ses duydu –sanki kulağına değil de doğrudan beynine hitap ediyordu– ve olduğu yerde durdu.</p>
				<p class="normal">"Obi-Wan."</p>
				<p class="normal">Obi-Wan'ın sesi duymasıyla tanıması bir olmuştu. "Qui-Gon! Üstat!"</p>
				<p class="normal">Obi-Wan birden caddede dolaşan diğerlerinin onun kendi kendine konuştuğunu düşüneceklerini fark etti. Deli damgası yememek için hemen iki dükkân arasındaki bir sokağa daldı. Qui-Gon'a soracağı yığınla soru olsa da aklına ilk gelen şey HoloNet yayınında duyduğu haber olmuştu, "Üstat, Darth Vader Anakin mi?"</p>
				<p class="normal">"Evet," diye cevap verdi Qui-Gon'un sesi. "Fakat bizim tanıdığımız Anakin karanlık tarafta hapsedilmiş durumda."</p>
				<p class="normal">Sokakta durmaya devam eden Obi-Wan kaşlarını çattı, "Mustafar'da onu terk etmekle hata ettim. Onun öldüğünden emin olmalıydım."</p>
				<p class="normal">"Anakin'in geleceğini Güç tayin edecek. Obi-Wan uygun zaman gelene kadar Luke'a babasının Vader olduğu kesinlikle söylenmemeli."</p>
				<p class="normal">"Luke'u saklamak için başka bir yer deneyeyim mi?"</p>
				<p class="normal">"Vader'ın içinde bulunan Anakin'in özü nedeniyle Tatooine'le ilgili her şey ona büyük acı verecektir. Vader, Anakin'in tekrar uyanacağından korktuğu için Tatooine'e asla adım atmaz."</p>
				<p class="normal">Bunu duyduğu için üzerinden büyük bir yük kalkan Obi-Wan devam etti, "O zaman sorumluluklarım değişmedi. Ama Yoda'nın bana söylediklerinden daha öğrenmem gereken çok şey olduğunu anlıyorum, Üstat."</p>
				<p class="normal">"Sen her zaman böyleydin, Obi-Wan," dedi Qui-Gon ve sözleri silinip kayboldu. Fakat Obi-Wan tekrar konuşabileceklerini biliyordu.</p>
				<p class="normal">Endişelerinden kurtulan Obi-Wan, Luke, Owen ve Beru'yu bir süre daha izledi ve ardından hepsi evlerine döndüler.</p>
				<p class="normal">Obi-Wan malzeme almak için tekrar Anchorhead'e geldiğinde hurdacı da üçgen şeklinde garip bir nesne buldu. Hurdacının bu nesnenin ne olduğundan haberi olmadığı açıktı ve onu küçük kuplajları üzerine koymak için raf olarak kullanıyordu. Ama Obi-Wan –artık herkes onu Ben olarak tanıyordu–buna benzer nesneleri Jedi Arşivi'nde görmüştü ve raf olarak kullanılan bu şeyin kadim, deri kaplı bir kitap olduğunu biliyordu.</p>
				<p class="normal">Obi-Wan kuplajları kenara itip kitabı açtı. İnanılmaz şekilde sadece birkaç sayfası sararmıştı ve tamamı boştu. Daha önce bir günlük yazmayı hiç düşünmemişti ama birden Jedi'lar hakkındaki bilgileri muhafaza edebilmek için bir günlüğün çok faydalı olacağını düşündü.</p>
				<p class="normal">Luke'un günün birinde ihtiyaç duyacağı bilgiler.</p>
				<p class="normal">Obi-Wan kitabı hurdacıya doğru uzattı, "Bu şey düzgün yanar mı, biliyor musun?"</p>
				<p class="normal">Hurdacı omuz silkti. "Ben nereden bileyim, Ben," dedi. "İstersen bir krediye senindir."</p>
				<p class="normal">Ben pazarlık yapmadı.</p>

		</body>
</html>