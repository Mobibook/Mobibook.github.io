<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>obiwan</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik1" id="calibre_toc_4">BÖLÜM İKİ</h1>
				<p class="normal">Qui-Gon şimdiye kadar dönmüş olmalıydı diye düşündü Obi-Wan. Uzak bir gezegen olan Tatooine'in Mos Espa Uzaylimanı'na inmiş olan ışıl ışıl Naboo kraliyet yıldız gemisinin köprüsünde oturuyordu. Obi-Wan şu anda yirmi beş yaşındaydı ve on iki yıl süren çıraklığı boyunca Üstat'ının huylarına iyice aşina olmuştu.</p>
				<p class="normal">Qui-Gon son derece yetenekli bir Jedi Şövalyesi olsa da kurallara aldırmayıp kendi bildiğini okumasıyla da nam salmıştı. Sürekli olarak otoriteyi sorgulardı, buna Jedi Konseyi de dahildi. Hatta sırf onların "geleneksel felsefelerine" bağlanıp kalmamak için Jedi Konseyi'ne girme fırsatını bile değerlendirmemişti. Görgü kurallarına riayete önem verirdi ama anlaşılan kap kacak gerektirmeyen yiyecekleri tercih ediyordu. Hemen hemen tüm yaşam formlarıyla empati içerisindeydi, kafasını koparmaya çalışan bir canavarla bile.</p>
				<p class="normal">Fakat Obi-Wan, Qui-Gon'un son birkaç gündür yaptığı gibi mantıksızca davrandığını hiç görmemişti. Köprünün penceresinden etraflarını çevreleyen çöle baktı ama Qui-Gon'dan hiç iz yoktu<span class="ideitalik">, neden bu kadar gecikti</span> diye geçirdi içinden.</p>
				<p class="normal">Qui-Gon ve Obi-Wan, Naboo Kraliçesi Amidala'nın geçici muhafızlığı görevini üstlenmişlerdi. Asıl görevleri Neimoidia Ticaret Federasyonu'nun, Naboo'ya uyguladığı yasa dışı ablukaya son vermekti ama bu Ticaret Federasyonu droidleri Cumhuriyet kruvazörünü yok edip onları da öldürmeye çalışmadan önceydi. Ticaret Federasyonu'nu yasal şekilde protesto edebileceği Coruscant'a, Amidala'yı götürebilme umuduyla Jedi'lar Naboo'dan kraliçenin emrindeki kraliyet yıldız gemisiyle kaçmayı denemiş ve Ticaret Federasyonu güçlerinin saldırısına uğramışlardı. Eğer R2-D2 yoğun ateş altında inisiyatifi ele alıp geminin hasarlı kalkan jeneratörünü tamir etmemiş olsaydı oradan sağ olarak kaçmayı başaramayacaklardı. Ne yazık ki geminin T-14 hiperiticisi tamir edilemeyecek derecede hasar aldığından Coruscant'a gitme hayalleri de suya düşmüştü.</p>
				<p class="normal">İnecek güvenli bir yer arayan Obi-Wan geminin rota bilgisayarını kullanarak küçük, sapa ve fakir bir çöl gezegeni olan Tatooine'in yakınlarında olduklarını öğrenmişti. Bu niteliklerine Tatooine'in Hutt'ların kontrolünde olması da eklenince Ticaret Federasyonu'nun varlığının bu gezegende bulunmayacağına ikna olmuşlardı.</p>
				<p class="normal">İnişten kısa süre sonra hem Qui-Gon hem de Obi-Wan Güç'te bir düzensizlik hissetmişti. Qui-Gon küçük bir grubun eşliğinde Mos Espa'daki bir parçacından hiperiticinin yenisini almaya giderken Obi-Wan da gemide kalmıştı. Bundan sonra ise Tatooine'e yaptıkları yolculuk hiç ummadıkları şekilde devam etmeye başladı.</p>
				<p class="normal">Mos Espa'da çalışır durumda tek T-14 hiperitici olduğunu gördüler ama hurdacının sahibi Watto, Jedi zihin hilelerine karşı bağışıklığı olan bir Toydarialı, Qui-Gon'un kendisine teklif ettiği Cumhuriyet kredilerini kabul etmemişti. Ayrıca Qui-Gon Jedi'lara yardım etmek isteyen dokuz yaşında bir çocuğa da rastlamıştı, Watto'nun sahibi olduğu bir köle. Obi-Wan'ın hiç beklemediği şekilde Qui-Gon, çocuğun pod yarışına katılarak kazanacağı ödül parasını hiperiticiyi almaları için kullanmaları teklifini kabul etmişti. Anlaşılan çocuğun annesi de –O da Watto'nun kölesiydi– bu plana sıcak bakıyordu.</p>
				<p class="normal">Ama bu hikâyenin sadece bir bölümüydü. Pod yarışından bir gece önce Qui-Gon çocuktan gizlice bir kan örneği almış ve örnekle ilgili veriyi de Obi-Wan'a göndermişti. Yıldız gemisindeki analiz cihazını kullanan Obi-Wan çocuğun midi-klorian seviyesinin hücre başına 20.000'in üzerinde olduğunu görmüştü, bu oran Üstat Yoda'nınkinden bile yüksekti.</p>
				<p class="normal">Obi-Wan böyle bir şeyin nasıl mümkün olabileceğine akıl erdiremiyordu. <span class="ideitalik">Çocuk Güç'te, Yoda'dan da kudretli olabilir miydi?</span> Obi-Wan, Qui-Gon'un çocukla neden ilgilendiğini anlasa da bir yandan da çocuğun onları asıl görevlerinden uzaklaştırdığını düşünüyordu.</p>
				<p class="normal"><span class="ideitalik">Qui-Gon'un aklından ne geçiyor acaba? Midi-klorian seviyesi bu kadar yüksek olsa bile çocuğun yaşı eğitilemeyecek kadar büyük. Onu Toydarialının elinden alıp özgür bırakmaktan başka ne yapabiliriz ki?</span></p>
				<p class="normal">Takip eden olaylar neticesinde çocuk hem pod yarışını hem de özgürlüğünü kazandı. Yarışın ardından Qui-Gon gereken parçaları getirmek için gemiye döndü ama "yarım kalmış bir iş için," Mos Espa'ya geri dönmesi gerektiğini söyleyerek Obi-Wan'a hiperiticiyi yerine takması talimatını verdi.</p>
				<p class="normal">Obi-Wan denileni yaptı. Gemi kalkışa hazırdı. Hepsi Qui-Gon'un dönmesini bekliyordu.</p>
				<p class="normal">"<span class="ideitalik">Nerede kaldı?"</span></p>
				<p class="normal">Güç'teki düzensizlik hissedilmeyecek gibi değildi, sanki havadaki yoğun elektrik yükü gibi. Obi-Wan köprüde oturduğu koltuğundan doğruldu ve onları Naboo ablukasından başarıyla kaçırmış olan geminin pilotu Ric Olie'ye baktı. Olie konsoldaki ekipmanları kontrol etmekle meşguldü ve Obi-Wan'ı huzursuz eden şeyden de tümüyle habersizdi.</p>
				<p class="normal">Birden arkalarındaki kapı açıldı. Obi-Wan döndüğünde eski püskü elbiseli, sarı saçlı bir çocuğun kraliçenin başmuhafızı Yüzbaşı Panaka ve nedimesi Padme Naberrie eşliğinde köprüye girdiğini gördü.</p>
				<p class="normal">"Qui-Gon'un başı dertte!" dedi Panaka.</p>
				<p class="normal">Kraliçenin güvenliği öncelikli görev olduğundan Obi-Wan, Ric Olie'ye bakarak seslendi, "Havalan." Olie motorları ateşlerken Obi-Wan da pilotun yanına yerleşti ve pencereden dışarı baktı. Dışarıda, gemiden biraz uzakta, iki kişinin ışın kılıcı düellosuna tutuşmuş olduklarını gördü. Bu kişilerden biri Qui-Gon'du. Diğeri ise kızıl renkli bir ışın kılıcı kullanan kara cübbeli bir insansıydı.</p>
				<p class="normal">"Şu tarafa," dedi Obi-Wan, pilota işaret ederek. "Alçaktan git."</p>
				<p class="normal">Yıldız gemisi yerden yükseldi ve hızla Qui-Gon'un bulunduğu yere doğru gitmeye başladı. Olie iniş takımlarını içeri çekti ama rampayı açık bıraktı. Obi-Wan gözlerini düellodan alamıyordu. Görüntüleri birbirine karışan kılıçlar öfkeyle defalarca çarpıştılar. Qui-Gon'un rakibinin kimliği ve kökenine ya da ışın kılıcıyla böyle dövüşmeyi nereden öğrendiğine dair hiçbir fikri yoktu ama Qui-Gon'un daha önce böylesine tehlikeli bir rakiple karşı karşıya geldiğini hiç görmemişti.</p>
				<p class="normal">Gemi düellocuların üzerine gelince Obi-Wan'ın görüşünden çıktılar ama tam o anda Olie monitörlerden birini işaret etti. "Gemiye bindi!" Monitör ön bölmenin içini gösteriyordu. Qui-Gon iniş rampasına sıçramış ve oradan da yükselen geminin içine atlamıştı.</p>
				<p class="normal">Obi-Wan hemen ön bölmeye koştu, çocuk da peşindeydi. Bölmeye girdiklerinde R2-D2'nun sırtüstü yatan Qui-Gon'un yanı başında olduğunu gördüler. "İyi misin?" diye bağırdı çocuk.</p>
				<p class="normal">"Sanırım öyle," diye cevap verdi Qui-Gon, nefes nefese oturur konuma geçerken. Obi-Wan ve çocuk yanına gelip çömeldiler.</p>
				<p class="normal">"O da neydi?" diye sordu Obi-Wan.</p>
				<p class="normal">"Emin değilim," diye cevap verdi Qui-Gon, nefesi hâlâ düzelmemişti. "Fakat Jedi sanatlarında iyi eğitilmişti."</p>
				<p class="normal">R2-D2'dan endişeli biplemeler yükselirken Qui-Gon devam etti, "Sanırım Kraliçe'nin peşindeydi."</p>
				<p class="normal">Bunu duyan çocuğun gözleri kocaman oldu, "Peki biz bu konuda ne yapacağız?"</p>
				<p class="normal">Obi-Wan çocuğa baktı. <span class="ideitalik">Biz mi?</span></p>
				<p class="normal">Qui-Gon iç çekti ve Obi-Wan'a döndü, "Sabırlı olmalıyız." Sonra da çocuğu çırağına işaret etti, "Anakin Skywalker, Obi-Wan Kenobi'yle tanış."</p>
				<p class="normal">"Merhaba," dedi Anakin, Obi-Wan'ın elini sıkarken. "Sen de mi Jedi'sın?"</p>
				<p class="normal">Obi-Wan gülümseyerek başını saldı.</p>
				<p class="normal">Anakin'in de yüzü güldü. "Tanıştığımıza memnun oldum."</p>
				<p class="normal"><span class="ideitalik">Çok sıradan görünüyor,</span> diye düşündü Obi-Wan. Küçük yaşlardan itibaren eğitilen Jedi'lar kişilerin ve eşyaların göründüğünden çok farklı olabileceğini bilseler de Obi-Wan yanında duran çocuğun Üstat Yoda'dan daha güçlü olabileceğine bir türlü ihtimal veremiyordu.</p>
				<p class="normal">Kraliçe Amidala'yı Coruscant'a getirdikten sonra, Obi-Wan ve Qui-Gon çocukla birlikte Jedi Tapınağı'na gitti. Orada küçük ve yeşil derili Jedi Üstadı Yoda, Mace Windu ve Jedi Konseyi'nin diğer on üyesi Qui-Gon'un Tatooine'de yaşanan düelloyla ilgili anlattıklarını duydukları zaman telaşlandılar. Bin yıldır Jedi Tarikatı en ölümcül düşmanları olan Sith'lerin kökünün kazındığına inanıyordu ama Qui-Gon'u dinledikten sonra Sith'lerin tekrar ortaya çıkmış olabileceğinden şüphelenmeye başladılar.</p>
				<p class="normal">Jedi Konseyi ve Obi-Wan, Qui-Gon'un, sahip olduğu midi-klorian seviyesine bağlı olarak, Anakin Skywalker'ın kadim kehanette bahsi geçen Sith'leri ortadan kaldırıp Güç'e dengeyi getirecek Seçilmiş Kişi olduğuna inandığını söylediğinde daha da şaşırmışlardı. Jedi'ların büyük bölümü daha bebekken Jedi Tapınağı'na getirilmiş olsa da Jedi Konseyi istemeyerek de olsa Anakin'in güçlerinin sınanmasına izin vermişti.</p>
				<p class="normal">Sınav devam ederken Obi-Wan ve Qui-Gon Jedi Tapınağı'nın balkonuna geçtiler. Galactic City'nin üzerinde güneş batıyordu ve gökyüzünde yoğun bir trafik vardı. "Çocuk, Konsey'in sınavını geçemeyecek, Üstat. Yaşı çok büyük," dedi Obi-Wan.</p>
				<p class="normal">"Anakin bir Jedi olacak, seni temin ederim," diye cevap verdi Qui-Gon.</p>
				<p class="normal">"Konsey'e karşı gelmeyin, Üstat... yapmayın bir kez daha."</p>
				<p class="normal">"Yapmam gerekeni yapacağım, Obi-Wan."</p>
				<p class="normal">"Eğer sadece kurallara riayet etseydiniz siz de Konsey'in bir üyesi olurdunuz. Bu sefer sizin dediğinizi kabul etmeyecekler."</p>
				<p class="normal">Qui-Gon elini Obi-Wan'ın omzuna koydu, "Daha öğreneceğin çok şey var, genç çırağım."</p>
				<p class="normal">Obi-Wan ufku örten gökdelenlere baktı. "Ya çocuk annesiyle birlikte kalmaya karar verseydi?"</p>
				<p class="normal">"Bu Anakin'in seçimi olurdu," dedi Qui-Gon. "Zaten çoktan annesine yardım etmek için gerekli adımı attım. Tatooine'e, Shmi Skywalker'a bir Tobal lens teslim etmesi için bir kurye gönderdim."</p>
				<p class="normal">"Tobal lens mi?" dedi Obi-Wan. "Isıyı ışığa çeviren kristalden mi bahsediyorsun? Renatta foton iticilerinde kullanılan türden?"</p>
				<p class="normal">Qui-Gon başını salladı. "Shmi'nin sahibi olan Toydarialı Cumhuriyet kredisi kabul etmiyordu, üstelik Shmi bir anda özgürlüğünü satın alacak kadar nakit paraya sahip olursa şüphelenebilirdi. Ama eğer Shmi, Tobal lens gibi bir şeye sahip olursa onun değerini takdir edecek ve onunla kendi özgürlüğünü takas edecektir."</p>
				<p class="normal">Ob-Wan başını iki yana salladı. "Yaptıklarınıza aklım ermiyor, Üstat."</p>
				<p class="normal">Qui-Gon omuz silkti. "Dediğim gibi daha öğreneceğin çok şey var."</p>
				<p class="normal">Sınav sona erdikten sonra Obi-Wan ve Qui-Gon tekrar Konsey'in huzurundaki Anakin'in yanına geldiler. Obi-Wan'ın da tahmin ettiği gibi Konsey, Anakin'in bir Jedi olamayacak kadar büyük olduğunu öne sürmüştü. Yoda çocuğun eğitilemeyeceğini söyledi.</p>
				<p class="normal">"O, Seçilmiş Kişi," dedi Qui-Gon. "Bunu anlamanız gerek."</p>
				<p class="normal">Yoda kocaman, bilge gözlerini kapattı ve küçük kafasını arkaya yatırdı. "Mmm. Belirsiz geleceği bu çocuğun."</p>
				<p class="normal">Obi-Wan, Konsey üyelerinin düşündüklerini sezebiliyordu. Anakin'in çok tehlikeli olduğunu düşünüyorlardı.</p>
				<p class="normal">"Öyleyse onu ben eğitirim," dedi Qui-Gon, sakin ama meydan okur bir edayla. Anakin'e yaklaşıp elini çocuğun omzuna koydu, "Onu Padawan'ım olarak alacağım."</p>
				<p class="normal">"Var zaten bir çırağın, Qui-Gon. İmkânsızdır almak bir ikincisini," dedi Yoda, Obi-Wan'ı işaret ederek.</p>
				<p class="normal">"Yasa bunu yasaklar," diye ekledi Mace Windu.</p>
				<p class="normal">"Obi-Wan artık hazır," dedi Qui-Gon.</p>
				<p class="normal">Yüzünü Yoda'ya dönen Obi-Wan öne çıkıp Qui-Gon'un yanına geldi, "Sınavlara girmeye hazırım."</p>
				<p class="normal">"Karar vermek bizim işimizdir kimin hazır olduğuna," dedi Yoda.</p>
				<p class="normal">"Dikkafalıdır ve yaşayan Güç'le ilgili de öğrenmesi gereken çok şey var ama yetenekli. Benden öğreneceği çok az şey kaldı," dedi Qui-Gon.</p>
				<p class="normal">Obi-Wan, Qui-Gon'a baktı. <span class="ideitalik">Önce öğrenmem gereken çok şey olduğunu söyledi, şimdi de bunları mı söylüyor?</span></p>
				<p class="normal">"Verilecek karar daha sonra genç Skywalker'ın kaderine," dedi Yoda.</p>
				<p class="normal">Mace Windu, Senato'nun yeni bir Şansölye seçmek için oylama yapacağını bildirdi, Kraliçe Amidala ise ablukayı sona erdirmesi için Ticaret Federasyonu'nun üzerindeki baskıyı artırmak üzere Naboo'ya dönmeye karar vermişti. Konsey, Qui-Gon ve Obi-Wan'ı Amidala'ya eve dönüşte refakat etmeleri için görevlendirdi ve Qui-Gon'un, Anakin'i de beraberinde götürmesine izin verdi.</p>
				<p class="normal">Obi-Wan ve Qui-Gon, Anakin ve R2-D2 ile birlikte Amidala'nın yıldız gemisine binmeye hazırlanırken Obi-Wan Qui-Gon'la tartışıyordu. "Bu saygısızlık değil, Üstat, bu gerçek."</p>
				<p class="normal">"Senin bakış açına göre," diye cevap verdi Qui-Gon.</p>
				<p class="normal">"Çocuk tehlikeli," dedi Obi-Wan. Jedi Konseyi'ne atıfta bulunarak devam etti, "Hepsi bunu hissetti. Neden siz hissedemiyorsunuz?"</p>
				<p class="normal">"Onun kaderi belirsiz. Tehlikeli değil. Anakin'in geleceğine Konsey karar verecek. Bu sana yetmeli. Şimdi gemiye bin."</p>
				<p class="normal">Naboo'ya vardıktan kısa süre sonra, Kraliçe Amidala, Naboo'nun yerlisi Gungan savaşçılarından askeri yardım talep ederken, Obi-Wan yeşil ormanın kıyısında Qui-Gon'la konuşmaya başladı. "Davranışlarım için sizden özür dilerim, Üstat. Çocuk konusunda size akıl vermek benim haddim değil. Ayrıca sınavlara girmeye hazır olduğumu düşündüğünüz için size minnettarım," dedi Obi-Wan.</p>
				<p class="normal">"Sen hep iyi bir çırak oldun, Obi-Wan," dedi Qui-Gon gülümseyerek. "Üstelik sen benden daha bilgesin. İleride büyük bir Jedi Şövalyesi olacağını görebiliyorum."</p>
				<p class="normal">Theed'de, Naboo'da bir şehir, Obi-Wan ve Qui-Gon, Tatooine'de rastladıkları aynı kara giysili savaşçının saldırısına uğrayınca Anakin'den ayrı düştüler. Kırmızı ve siyah dövmeli yüzünde ışıl ışıl parlayan sarı gözlü bu gizemli savaşçının kılıcının bir değil de iki ucu olduğunu gördüler. Jedi'lara büyük bir nefretle saldırdı ve onlar da ancak onun saldırılarına karşı koyabildiler.</p>
				<p class="normal">Düello birkaç inanılmaz dakika boyunca sürdü ve Jedi'larla ölümcül düşmanlarını Theed'in hangarından şehrin devasa güç jeneratörüne taşıdı. Güvenlik koridoru boyunca giderlerken üç savaşçı enerji bariyerleri yüzünden kısa süre için de olsa birbirlerinden ayrı düştüler. Bariyer kalktı ve Qui-Gon rakibiyle dibi yokmuş gibi görünen güç jeneratörünün çekirdeğinin kıyısında tekrar karşı karşıya geldi, fakat bariyer tekrar aktif olarak Obi-Wan'ın, Üstat'ının yardımına koşmasına engel olmuştu.</p>
				<p class="normal">Tam o anda yaratık ışın kılıcını Qui-Gon'un göğsüne sapladı. Üstat'ının cesedinin çekirdeğin boşluğunun hemen yanına yıkıldığını gören Obi-Wan bağırdı. Enerji bariyerinin açılmasıyla Obi-Wan saldırıya geçti.</p>
				<p class="normal">Düşmanı olağanüstü hızlıydı. Obi-Wan'ın almış olduğu eğitim onu böylesi bir rakibe karşı hazırlamamıştı. Birbirlerine amansızca saldırdılar ve çekirdeğin kıyısı boyunca bir aşağı bir yukarı gidip geldiler. Obi-Wan, Üstat'ının ölüp ölmediğini bilmese de yine de rakibini yerde hareketsiz yatan Qui-Gon'dan uzaklaştırmaya çalışıyordu, ışın kılıcı parmak uçlarından biraz ileride duruyordu. Obi-Wan rakibinin kılıcının kabzasını keserek kılıcın ağızlarından birini saf dışı bıraktı ama kılıcın diğer ucunu sıkıca tutmaya devam eden kara giysili rakibi savaşmaya devam etti.</p>
				<p class="normal">Ardından hasmı Güç'ü kullanarak Obi-Wan'ı öyle bir güçle itti ki çekirdeğin boşluğuna yuvarlanırken ışın kılıcı da elinden düştü. Obi-Wan çekirdeğin üst kenarının hemen altındaki bir çıkıntıya tutunmayı başardı. Hâlâ kenara tutunmuş dururken rakibi bir tekmeyle ışın kılıcını boşluğa attı. Işın kılıcının onu geçip boşlukta kayboluşunu çaresizce izledi.</p>
				<p class="normal">Obi-Wan asılı durmaya devam etti, kolları ağırlığını dengeleyebilmek için iyice gerilmişti. Tepesinde şeytani figür kızıl uçlu kılıcıyla havayı kesmeye devam ediyor, Obi-Wan'ı son bir çaresiz hamleye girişmesi için kışkırtıyordu. Tam o anda Obi-Wan, Qui-Gon'un ve onun ışın kılıcının olduğu yeri hatırladı.</p>
				<p class="normal">Çekirdeğin silindir şekilli duvarından destek alarak çekirdek boyunca kendisini yukarı fırlatırken diğer taraftan da Güç'ü kullanarak Qui-Gon'un ışın kılıcını kendisine çekti. Obi-Wan, Qui-Gon'un ışın kılıcını yakaladı ve rakibinin üzerinden uçarken kılıcı açtı. Kara figür dönerken Obi-Wan da yere indi ve Qui-gon'un kılıcını savurdu, yaratığın dövmeli ve şeytani suratında bir hayret ifadesi belirdi. Çukura düşme sırası kara savaşçıya gelmişti, düşerken ortadan ikiye bölünmüş olan bedeni de çekirdeğin duvarlarından sekerek boşlukta kaybolup gitti.</p>
				<p class="normal">Obi-Wan hemen Qui-Gon'un yanına koştu ve başını dikkatle kaldırdı. Qui-Gon mırıldandı, "Hayır, artık... artık çok geç."</p>
				<p class="normal">"Hayır," dedi Obi-Wan, sesinin tonu ağlamaklıydı.</p>
				<p class="normal">"Obi-Wan," dedi Qui-Gon, gözleri çırağının yüzüne dikilmiş halde. "Çocuğu eğiteceğine söz... söz ver bana."</p>
				<p class="normal">"Peki, Üstat."</p>
				<p class="normal">Qui-Gon titreyen parmaklarını çırağının yanağına uzattı, "O, Seçilmiş Kişi. O... Güç'e dengeyi getirecek. Onu eğit."</p>
				<p class="normal">Obi-Wan başını salladı. Üstat'ının gözleri kapandı ve kollarında öldü.</p>
				<p class="normal">Obi-Wan çıraklığının öyle ya da böyle günün birinde sona ereceğini biliyordu.</p>
				<p class="normal">Jedi'ların ölümsüz olmadığının da farkındaydı, yaşam öngörülemez, ölüm ise kaçınılmazdı. Yaşlı Üstat'ından daha uzun süre yaşayacağını hayal ettiği bile olmuştu. Ama yaşadığı ya da hayal ettiği hiçbir şey onu Qui-Gon'un vereceği son nefese hazırlamamıştı, bu güçlü adamın son nefesini böyle acı bir şekilde vermesine.</p>
				<p class="normal">Obi-Wan başını eğdi. Şaşkın ve çaresiz hissediyordu, ne yapacağını bilemiyordu. Yıllar boyunca yapılacak her şeye Qui-Gon karar vermişti ama artık Üstat'ı yoktu – hem de tahmin ettiğinden çok daha önce. Kendisini daha önce hiç bu kadar yalnız hissetmemişti; sadece en yakın dostunu değil, amacını da kaybetmişti. Artık tek yapabileceği kendisini eğitmiş olan Jedi'ı onurlandırmaya çalışmaktı.</p>
				<p class="normal">Sonra Qui-Gon'a verdiği sözü hatırladı.</p>
				<p class="normal">Obi-Wan, Üstat'ının kendisini yalnız bırakmadığını o an fark etti, üstelik ona yerine getirmesi için tümüyle farklı bir amaç bırakmıştı.</p>
				<p class="normal">Naboo'da, Jedi'lardan ayrı düştükten sonra Anakin kazara geçici saklanma yerini kullanarak –bir N-1 avcı uçağının kokpiti– hem Ticaret Federasyonu işgalcileriyle savaşmış hem de Naboo yörüngesindeki droid kontrol gemisini yok etmişti. Kontrol gemisinin kaybıyla savaşın sona ermesi de bir olmuştu.</p>
				<p class="normal">Coruscant'tan gelen bir nakliye gemisi Theed'e vardığında Anakin de Obi-Wan'la bir araya geldi. Yüce Şansölye olarak seçilmiş olan Eski Şansölye Palpatine, Yoda ve Jedi Konseyi'nin diğer üyelerinden oluşan bir grubun başında gemiden indi. Palpatine gelerek Obi-Wan ve Anakin'in önünde durdu, "Sizin cesaretinize minnettarız, Obi-Wan Kenobi." Palpatine sonra da gözlerini Anakin'e çevirip ekledi, "Ve sizin genç Skywalker. Eğitiminizi büyük bir ilgiyle takip edeceğim." Çocuğun omzuna vurdu, sonra da Kraliçe Amidala'nın yanına gitti.</p>
				<p class="normal">Daha sonra güneş Theed'in üzerinde batarken, Obi-Wan kraliçenin sarayındaki bir odada Yoda'yla bir araya geldi. Odanın mavinin her tonunu ve şatoyu andıran bulutları barındıran gökyüzüne dönük yüksek pencereleri vardı. Obi-Wan bezemeli zeminin üzerinde diz çökmüş otururken Yoda küçük asasına dayanmış aşağı yukarı yürüyordu.</p>
				<p class="normal">"Seçilmene Jedi Şövalyesi Konsey tarafından ben de verdim onay," dedi Yoda ve Obi-Wan'ın önünde durdu, "ama etmedim kabul almanı bu çocuğu Padawan'ın olarak."</p>
				<p class="normal">"Qui-Gon bu çocuğa inanıyordu," dedi Obi-Wan.</p>
				<p class="normal">Yoda iç çekti. "Seçilmiş Kişi'dir belki çocuk belki değil. Yine de seziyorum büyük tehlike onun eğitiminde."</p>
				<p class="normal">"Üstat Yoda, Qui-Gon'a söz verdim. Anakin'i eğiteceğim."</p>
				<p class="normal">"Ohh!" diye mırıldandı Yoda, sonra döndü ve tekrar yürümeye başladı.</p>
				<p class="normal">"Gerekirse Konsey'in onayı olmadan."</p>
				<p class="normal">Yoda yüzünü Obi-Wan'dan çevirdi, "Seziyorum sende Qui-Gon'un küstahlığını. Yok buna gerek." Durdu, sonra da ekledi, "Hemfikirdir seninle Konsey de." Tekrar yüzünü Obi-Wan'a döndü, "Olacak çırağın Skywalker."</p>
				<p class="normal">Theed'de Qui-Gon için bir cenaze ateşi hazırlandı. Jedi Konseyi'nin tüm üyeleriyle birlikte Palpatine, Kraliçe Amidala ve Naboo'nun diğer önde gelenleri ve droid R2-D2 da cenazeye iştirak etmişti. Obi-Wan, Yoda'yla yapılan son konuşmadan habersiz olan, Anakin'in yanında durdu. Anakin, Qui-Gon'un onunla ilgileneceğini düşünmüştü ve Obi-Wan çocuğun yüzündeki acılı ifadeden onun geleceğinin de Qui-Gon'la birlikte öldüğünü anlayabiliyordu.</p>
				<p class="normal">Yüzünü Obi-Wan'a çeviren Anakin sordu, "Şimdi bana ne olacak?"</p>
				<p class="normal">Obi-Wan çocuğun tehlikeli olduğu yönündeki görüşünü değiştirmemişti ama Qui-Gon'un son sözlerini de önemsiz bir mesele uğruna sarf etmeyeceğine olan inancı tamdı. Eğer Qui-Gon Anakin'in Seçilmiş Kişi olduğuna inanmışsa Obi-Wan da en azından bunun mümkün olabileceğini düşünmek zorunda hissediyordu kendisini. Qui-Gon'un Anakin'in eğitilebileceği düşüncesinde haklı olduğuna inanmak zorundaydı, aksi taktirde... Obi-Wan bunun başka bir alternatifinin olmadığının farkına vardı. Qui-Gon'u hayal kırıklığına uğratmayacağım.</p>
				<p class="normal">"Konsey seni eğitmem için bana izin verdi," dedi Obi-Wan ciddi bir ifadeyle. "Bir Jedi olacaksın. Söz veriyorum."</p>
				<p class="normal">Ve böylece Anakin'in kaderi mühürlendi.</p>

		</body>
</html>