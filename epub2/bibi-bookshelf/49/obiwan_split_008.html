<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>obiwan</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik1" id="calibre_toc_7">ARA SÖZ</h1>
				<p class="normal">Ben Kenobi, Luke Skywalker'a onun babası Anakin'le birlikte Klon Savaşları sırasında görev yaptığını söylemişti, bu yüzden Luke günlükte Klon Savaşları hakkında bir bölüm bulduğunda o kadar heyecanlanmıştı ki neredeyse Ben'in kulübesinin içinde kurduğu fırını unutmuştu. Fırını, yeni ışın kılıcı için gereken kristali yapmakta kullanacaktı ve istese de işlemi hızlandırabilmek gibi bir şansı yoktu, o yüzden de fırının tam olarak ısınmasını beklerken günlüğü okumaya devam edebilirdi.</p>
				<p class="normal">Luke'un Klon Savaşları hakkındaki bilgisi nispeten sınırlıydı. Bu bilginin de çoğu İmparatorluk sansüründen geçmiş olan eski datapad'lerine dayanıyordu. Yine de Bağımsız Sistemler Konfederasyonu'na karşı klon ordularına Cumhuriyet adına Jedi Şövalyeleri'nin komuta ettiğini biliyordu. Sonunda Konfederasyon kaybetmiş, Jedi'lar Cumhuriyet'i ele geçirmeye teşebbüs etmekle suçlanmış ve Cumhuriyet'in lideri Palpatine kendisini İmparator ilan etmişti. Ben'e göre İmparatorluk'a Jedi'ları bulup yok etmesi için yardım eden Darth Vader'dı.</p>
				<p class="normal">Fırını kontrol ettikten sonra, Luke dikkatini tekrar kitaba ve bulduğu bölüme yöneltti ve en baştan okumaya başladı. Ben'in girişe attığı tarih bu yazının en az yirmi yıllık olduğunu gösteriyordu.</p>
				<p class="normal"><span class="ideitalik">Resmi olarak Klon Savaşları Geonosis Muharebesi'yle başladı, ilk kez orada Jedi'lar klon birliklerini Cumhuriyet adına Ayrılıkçı droidlerine karşı kullanmaya başlamışlardı. Ayrılıkçılar, Geonosis'de bozguna uğratılsa da Bağımsız Sistemler Konfederasyonu adı altında kısa sürede bir araya geldiler. Galaksi üç korkunç yıl boyunca devam edecek olan bir iç savaşın pençesine düştü.</span></p>
				<p class="normal"><span class="ideitalik">Jedi dostlarım ve ben Büyük Cumhuriyet Ordusu'nda general olarak görev aldık. Cumhuriyet'in dünyaları gibi Jedi'lar da bölünmüştü ve bazıları savaşmayı reddedip Tarikat'ı terk etti.</span></p>
				<p class="normal"><span class="ideitalik">Gayriresmî olarak ise Klon Savaşları, Geonosis Muharebesi'nden en az on yıl önce başlamıştı, Sith Lordları –sonunda farkına vardığım gibi– Cumhuriyet'in günün birinde büyük bir orduya ihtiyaç duyması için gerekli zemini hazırlamaya başladıkları zaman.</span></p>
				<p class="normal"><span class="ideitalik">Klon Savaşları'nın her evresini Sith Lordları tezgâhlamıştı, hem Cumhuriyet'i hem de Konfederasyon'u kontrol altına alıp birbiriyle savaştırdılar, tüm amaçları Cumhuriyet'i ve Jedi Tarikatı'nı ortadan kaldırarak galaksiyi ele geçirmekti.</span></p>
				<p class="normal"><span class="ideitalik">Eğer sözlerim size paranoyak bir münzevinin zırvaları gibi geliyorsa Sith Lordu Darth Vader'ın İmparator'a hizmet ettiğini ve tüm Jedi'ların da ortadan kalktığını bir kez daha düşünün.</span></p>
				<p class="normal">Luke yazının burada sona erdiğini görünce hayal kırıklığına uğramıştı. Kitabı kenara bırakıp fırını tekrar kontrol ederken Ben'in neden Klon Savaşları'yla ilgili daha fazla şey yazmadığını merak etti. Ben'in kimi zaman Klon Savaşları'nı hiç hatırlamıyor olmayı dilediğini nereden bilecekti?</p>

		</body>
</html>