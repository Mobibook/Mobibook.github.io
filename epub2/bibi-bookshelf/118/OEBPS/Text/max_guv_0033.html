<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <meta content="pdftohtml 0.36" name="generator" />
  <meta content="2016-03-16T23:34:47+00:00" name="date" />
  <link href="../Styles/Style_Hoca.css" rel="stylesheet" type="text/css" />
</head>

<body class="calibre">
  <h2 class="calibre9" id="calibre_pb_15">33. KAMPUS</h2>

  <p>Kampüse ulaşmak için toplam yirmi saatlik araba ve uçak yolculukları, havaalanları, kente giden tren ve kampüse minibüs seyahatinden sonra James perişan durumdaydı. Eklemleri ağrıyordu, sanki vücudundaki bütün su çekilip yerine sakız koyulmuştu ve o kadar uykusuzdu ki gözleri kurşun gibi ağırdı.</p>

  <p>Lauren bu yolculuğu daha da kötü hâle getirmişti. Her zamanki gibi hemen uykuya dalmayı başarmıştı; oysa bu sırada James ekonomi sınıfı koltuğunda eğilip bükülerek, iki tane berbat romantik komedi seyretmek zorunda kalmıştı.</p>

  <p>Kampüse vardıklarında saat öğleyi geçmişti. James, Lauren'ın, neredeyse bir aydır yeni odasında yığılı duran kutuları boşaltmaya yardım etmesi için bitmek bilmez yalvarışlarına boş verdi. Odasına gitti, pantolonunu çıkardı, kendini yorganın altına attı ve iki dakika içinde uykuya daldı.</p>

  <p class="scenebreak">***</p>

  <p>James, dört saat sonra, yanağını okşayan çamurlu parmaklarla uyandı.</p>

  <p>Yatağın kenarında oturan Kerry yumuşak bir sesle, "Seni uyandırmamın iyi olacağını düşündüm," dedi. "Şimdi çok uyursan gece uykun gelmeyecek ve yarın yine yolculuk sersemi olacaksın."</p>

  <p>James esneyerek yatakta oturdu. "Saat kaç?"</p>

  <p>"Beşe çeyrek var. Futbol antrenmanından yeni çıktım."</p>

  <p>James gözlerini ovuşturdu ve üç aydır görmediği kız arkadaşına nihayet doğru dürüst bakınca gülümsedi. Kerry biraz uzamıştı ve bacaklarındaki dizliklere ve çamur izlerine karşın James'in gözüne güzel görünüyordu. Kıza doğru uzandı ve onu öptü.</p>

  <p>Kerry sonunda James'i iterek, "Ter kokuyorum," dedi.</p>

  <p>James bir öpücük daha almak için tekrar eğilirken, "Umurumda değil, dedi. "Kokunu seviyorum."</p>

  <p>Kerry hafif sert bir ifadeyle, "Ama ben seninkini pek sevmiyorum," dedi.</p>

  <p>"Uçaklara sıktıkları o korkunç oda spreyleri gibi kokuyorsun."</p>

  <p>James, "Öyle mi?" diye sorup kolunu kaldırarak koltuk altını kokladı.</p>

  <p>"Gerçekten de kötü kokuyor."</p>

  <p>Kerry ayağa kalkarken sırıtarak, "Çok kibarsın, James," dedi. Sonra tişörtünü şortuna doğru çekip gererek "Ah... Fark etmedin bile," diye ekledi.</p>

  <p>James, Kerry'ye dikkatle baktı. "Tabii ki fark ettim. Uzamışsın."</p>

  <p>Kerry yaklaşıp çocuğun omzuna vurdu. "Tanrım, kör müsün sen?"</p>

  <p>James suçlu suçlu güldü. "Sanırım."</p>

  <p>"Tişörtüme bak," dedi Kerry öfkeyle. "Tişörtümün rengine."</p>

  <p>James heyecanla, "Oh, lacivert tişört almışsın," dedi. "Tebrikler!"</p>

  <p>Kerry tatlı tatlı gülüp kapıya doğru giderken, "Teşekkürler," diye yanıtladı.</p>

  <p>"Duşa gireceğim, akşam yemeğinde görüşürüz."</p>

  <p class="scenebreak">***</p>

  <p>James aşağı indiğinde yemekhane doluydu. En küçük gri tişörtlü çocukların arasında oturup şamata yapan Lauren ve Bethany'nin yanından geçti. Yemek sırasına girip spagetti bolonez, salata ve çikolatalı pandispanya alarak arkadaşlarının her zaman oturduğu masalara yöneldi.</p>

  <p>Sadece Gabrielle ve Kerry vardı. James karşılarına oturdu.</p>

  <p>"Millet nerede?"</p>

  <p>"Callum, Connor ve Shakeel hâlâ yeni ajan bulma görevindeler," diye açıkladı Gabrielle. "Bruce Norfolk'ta görevde, Kyle da kampüsün arkasında, beline kadar çamura gömülmüş durumda."</p>

  <p>Kerry de ciddi bir ifadeyle kollarını kavuşturarak, "Ve <i>ben</i> de sana fırça atacağım," dedi.</p>

  <p>James bir çatal dolusu spagettiyi ağzına atarken sırıttı. "Oh, <i>sanki</i> başka bir şey yaptığın var da."</p>

  <p>"Yokluğumda beni aldattığını duydum."</p>

  <p>James, nefesini tutarken, iki yüz çubuk spagetti yutmuş gibi inledi. Lauren söylemeyeceğine söz vermişti, bu mümkün değildi.</p>

  <p>"Dinle..." diyerek öksürdü James. "Sana her ne söylediyse doğru değil."</p>

  <p>James ağzındaki makarnayı peçeteye çıkarırken, Kerry başını sağa sola salladı.</p>

  <p>"Bana yalan söyleme James. Bruce ve yarım düzine çocuk olanları görmüş."</p>

  <p>James'in aklı karışmıştı. " <i>Bruce mu?"</i></p>

  <p>"Bence sorun yok," dedi Kerry. "Yani madem öyle..."</p>

  <p>James, "Öyle ne demek?" diye sordu. "Sen neden bahsediyorsun?"</p>

  <p>"Kyle'ı öptün diye seni kıskanmadığımı bilmeni isterim."</p>

  <p>James konuyu anlayınca sanki üstünden beş milyar tonluk bir yük kalktı.</p>

  <p>Bunun Becky'yle ilgisi yoktu. Kerry, antrenmandan sonra şakacıktan Kyle'ı öpmesiyle dalga geçiyordu.</p>

  <p>"Ya evet, ne demezsin?" diye sırıtırken, bir yandan da az önce kendini ele verecek bir şey söyleyip söylemediğini düşünüyordu telaşla. Makarnanın hayatını kurtardığını fark etti. Yemek boğazına takılmasaydı neler yumurtlayabileceğini düşünmeye bile korkuyordu. "Çok eğlenceliydi...</p>

  <p>Kyle'ın yine hendek temizleme cezası aldığını mı söylemiştin?"</p>

  <p>Gabrielle başıyla onayladı. "O, <i>tam</i> bir aptal."</p>

  <p>Sırıtarak, "Neden peki?" diye sordu James. "Yine ne yapmış?"</p>

  <p>"Şu DVD kopyalama işini anımsıyor musun?"</p>

  <p>Ağzı dolu olan James başını evet der gibi salladı.</p>

  <p>"Sanırım yöneticiler, arkadaşları için film kopyalamasını görmezden gelmeye razıydı," diye açıkladı Gabrielle. "Ama sonra Kyle açgözlülük etti."</p>

  <p>"Nasıl yani?"</p>

  <p>"Tek başına altından kalkamayacağı kadar çok sipariş aldı, bu yüzden DVD kopyalamak ve etiketlemek için Jake Parker'la birlikte çalışmaya başladı."</p>

  <p>James başını salladı. "Jake'i tanıyorum, Bethany'nin kardeşi."</p>

  <p>"Jake etiketleri karıştırmanın eğlenceli olacağını düşünmüş."</p>

  <p>James gülümsemesine engel olamadı. "Bu <i>hiç</i> iyi değil."</p>

  <p>"Değildi," dedi Gabrielle. "Özellikle de birlikte kalan altı yaşındaki çocuklar <i>Harry Potter</i> yerine <i>Teksas Katliamı m</i> izleyince."</p>

  <p>"Bir sinema klasiği," diye bağıran James masaya vurarak kahkaha atmaya başladı.</p>

  <p>Kerry masanın altından bir tekme savurdu. "Hiç komik değil James. Zavallı çocuklardan biri altına yapmış."</p>

  <p>James "Gerçekten de komik değil sanırım," dedikten sonra yeni bir kahkaha krizine girdi.</p>

  <p>Kerry de gülmemek için kendini zorluyordu. Masanın üzerinden uzanıp James'in gözlerine baktı. James, ağzındaki bolonez sosu silip Kerry'yi öptü.</p>

  <p>Geri dönmek güzeldi.</p>
</body>
</html>
