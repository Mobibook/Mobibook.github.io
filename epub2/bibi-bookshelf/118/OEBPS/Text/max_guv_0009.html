<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="" xmlns:xml="http://www.w3.org/XML/1998/namespace">
<head>
  <title>index</title>
  <meta content="pdftohtml 0.36" name="generator" />
  <meta content="2016-03-16T23:34:47+00:00" name="date" />
  <link href="../Styles/Style_Hoca.css" rel="stylesheet" type="text/css" />
</head>

<body class="calibre">
  <h2>9. GEÇMİŞ</h2>

  <p>John Jones, Lauren'ın henüz talimatları bile okumadan göreve çıkmaya istekli olmasından dolayı kaygılıydı. James ve Dave Moss'u ofisinden çıkarttı; masasının bir köşesine oturarak Lauren'a karşılaşabileceği tehlikeleri anlattı.</p>

  <p>Ama aynı zamanda on yaşında bir çocuğun bu tehlikelerle başa çıkabileceği konusunda kendi kendisini de ikna etmeye çalışıyordu.</p>

  <p>John on sekiz yılını, istihbarat servisinin yetişkinler biriminde çalışarak geçirmişti. Dünyanın her yerinde çeşitli gizli görevlerde yöneticilik yapmış; ajanlarının öldürülmesine, tutuklanmasına, ağır yaralanmasına tanık olmuştu.</p>

  <p>James ve Dave gibi çocukların gizli göreve çıkmalarını anlayabiliyordu, bunlar genç delikanlılardı ve aldıkları silahsız dövüş eğitimi sayesinde kendilerini pek çok yetişkin karşısında savunabilirlerdi, fakat Lauren konusunda John'ın içi rahat değildi.</p>

  <p>John' ın durumu bu kadar dert etmesinin nedenlerinden biri, kendi kızının da Lauren'dan sadece birkaç ay büyük olmasıydı. Kızının okula giderken iki ana caddeyi geçmesi ya da gençlik grubuyla birlikte gittiği kamplarda ona iyi bakılıp bakılmaması John'ı kaygılandırıyordu. İçinden bir ses, kızıyla aynı yaşta bir çocukla oturup hapishaneden kaçış planları yapmanın ve polisler ateş açmaya başladığında yapılacak en iyi şeyin ne olduğu konusunda konuşmanın çok yanlış olduğunu söylüyordu.</p>

  <p>Ama Lauren iyi eğitimliydi. John'ın sorularına verdiği yanıtlar, göze alması beklenen riskleri ve bu risklerin neden alınması gerektiğini anlayacak kadar zeki olduğunu gösteriyordu. Görevin her ayrıntısını bir saat boyunca konuştuktan sonra John, Lauren için kaygılanmayı bırakıp kendi kendisine, kızının, eski karısının arabasıyla, şoför eşliğinde piyano derslerine, tiyatro kulübüne, arkadaşlarının evlerine gitmek yerine, CHERUB eğitimini almak zorunda kalsaydı neler yapabileceğini sormaya başladı.</p>

  <p class="scenebreak">***</p>

  <p>Londra'daki Amerikan büyükelçiliğinde görevli bir CIA yetkilisi, sah sabahının ilk saatlerine kadar çalışarak, James Rose, Lauren Rose ve David Rose adına kimlik belgeleri hazırladı. Lauren ve Dave'in doğum tarihleri gerçek tarihlerdi ama James'inki tam bir yıl geriye alınıp çocuğun on dört yaşında, yani Arizona Maks'a gönderilebilecek yaşta olması sağlandı.</p>

  <p>Motosikletli bir haberci, gece karanlığında yola çıktı, içinde üç Amerikan pasaportu ve dört takım diplomatik belge olan mühürlü bir zarfla, CHERUB Kampüsune sabah saat 6da vardı. Bu belgeler, John Jones'un ve üç genç ajanın görev süresince Amerikan yasaları karşısında dokunulmaz olmalarını sağlayacaktı.</p>

  <p>Dışarısı karanlıktı ama James çoktan uyanmıştı. Duş almış, çantasını hazırlamış ve heyecanlanmaya başlayan Lauren'dan bir telefon almıştı.</p>

  <p>James yukarı çıkıp Lauren'ın odasına girdiğinde kız, "Çantaya ne koymam gerektiğini bilmiyorum," dedi. "Ve koymak istediklerimin de yarısını bulamıyorum."</p>

  <p>James bu durumu ilk görevin gerginliğine bağladı. Lauren'ı sakinleştirdikten sonra, açılmamış kutulara bakmasına, görev sırasında gerekecek kıyafet ve araçları bulmasına yardım etti.</p>

  <p>James bir yandan Lauren'ın dijital fotoğraf makinesine yedek pil ve şarj cihazı bulmak için bir karton kutuyu didik didik ararken, diğer yandan da "Genellikle neler alman gerektiğinin listesini verirler," diye açıkladı. "Ama bu görev son dakikada ortaya çıktı. Sanırım John'ın buna zamanı olmadı."</p>

  <p>Lauren gerek duyacağı her şeyi aldıklarına ikna olunca, iki çocuk da uçakta yanlarında tutacakları çantaları sırtlarına taktılar ve valizlerini koridor boyunca çekerek asansöre bindiler.</p>

  <p>Aşağıdaki kantinde John ve Dave bir masada oturuyorlardı. Valizleri sandalyelerinin yanında duruyordu, sıcak kahvaltılarının yarısı yenmişti.</p>

  <p>John saatine baktı. "Ucu ucuna yetiştik galiba, değil mi?”</p>

  <p>"Benim hatam," dedi James. "Alarm çalmadı."</p>

  <p>Kahvaltı büfesinde tabaklarını alırlarken Lauren, James'e gülümsedi. "Suçu üstlendiğin için sağ ol."</p>

  <p>John'ın bu görev için FBI'la birlikte hazırladığı öyküye göre, James ve Dave hâlen Nebraska'daki bir hapishanede tutuluyor, cinayetle suçlanacakları mahkemenin yapılacağı Arizona'ya nakledilmeyi bekliyorlardı. Bu durumda, Arizona'ya bir yolcu uçağıyla doğrudan gitmeleri imkânsızdı çünkü uçaktaki dört yüz yolcudan birinin Arizona'daki güvenlik görevlileri ya da hapishanelerle bağlantısı olabilirdi.</p>

  <p>Kampüse on beş dakikalık mesafedeki bir Kraliyet Hava Kuvvetleri üssünden uçağa bineceklerdi. CHERUB minibüsü, küçük bir yolcu jetinin kanadının hemen yanında durdu. Bir gümrük yetkilisi John Jones'la tokalaşıp dört Amerikan pasaportuna göz gezdirirken Kraliyet Hava Kuvvetleri pilotu ve yardımcı pilotu da valizleri kargo bölmesine koydu.</p>

  <p>John ve çocuklar altı metal basamağı çıktılar. Lauren dışında hepsi, uçağın kapısından geçerken başlarını eğmek zorunda kaldılar. Uçağın yolcu kabini dardı ama kalın tüylü bir hah, taze çiçek kokusu, ceviz döşemeler, iki yana dizilmiş olan ve toplantı yapılabilmesi için birbirine bakan dört deri koltukla lüks bir tasarımı vardı.</p>

  <p>James kemerini bağlayıp spor ayakkabılarını çıkardığı sırada, yardımcı pilot da merdiveni içeri çekip kabin kapısını kapatmıştı. Otuz saniye sonra uçak piste doğru ilerlemeye başladı.</p>

  <p>James, karşısında oturan Lauren'a "Harika," dedi. "Bagaj kontrolünden üç saat önce havaalanına gitmekten çok daha iyi."</p>

  <p>Yardımcı pilot, tavana çarpmamak için başını eğerek kabinin ortasında duruyordu. "Kraliyet Hava Kuvvetleri'nin hızlı taksi servisine hoş geldiniz, diyerek gülümsedi. "Kalkışta kemerlerinizin bağlı olmasına dikkat edin.</p>

  <p>Alışkın olduğunuz yolcu uçaklarına göre daha yüksekten ve daha hızlı uçacağız; böylece, arada vereceğimiz yakıt molası dâhil, yaklaşık yedi buçuk saatte Arizona'ya varabiliriz. Tuvalet arkada; sandviçlerle ve başka şeylerle dolu bir buzdolabı var. Ayrıca şurada bir mikrodalga fırın ve sıcak içecekler için makine duruyor, acıktığınızda tıkınmaktan çekinmeyin."</p>

  <p>Yardımcı pilot, sarsılan uçakta sendeleyerek yürüyüp kokpitteki yerine geçti ve uçak pistin başına gelip dururken kemerini bağladı. James, Lauren'ın tırnaklarını deri koltuğunun kollarına geçirdiğini fark etti.</p>

  <p>"Hâlâ uçmaktan hoşlanmıyor musun?" diyerek sırıttı.</p>

  <p>"Kapa çeneni," dedi Lauren sert bir sesle.</p>

  <p>Motorlar çalıştı ve hoparlörden pilotun sesi duyuldu. "Bütün yolcular kalkışa hazırlansın."</p>

  <p>Uçağın aniden hızlanmasıyla vücudu koltuğun koluna savrulurken James, "Bu küçük uçaklar çok sık düşüyor," diye bağırdı. "Gerçekten çok tehlikeliler."</p>

  <p>Uçağın burnu kalkarken, Lauren, James'in bacağına bir tekme attı.</p>

  <p>Uçak yatay uçuşa geçince John Jones, iki pilot da dâhil olmak üzere herkese sıcak içecekler ve bisküvi verdi. Pilotlar içeceklerini bitirince, konuşulanları duymamaları için John kokpitin kapısını kapattı.</p>

  <p>"Görevin ayrıntılarını ve karakterlerinizin geçmişini ezberleme konusunda ne durumdasınız?" diye sordu.</p>

  <p>"Hallediyorum," dedi Lauren.</p>

  <p>James ve Dave pek de kendilerine güveniyor gibi görünmüyorlardı.</p>

  <p>"O zaman sizi bir sınayalım," dedi John. "Lauren'la başlayalım; hangi aksanla konuşacaksınız?"</p>

  <p>"Normal İngiliz aksanımla."</p>

  <p>John başını sallayarak onayladı. "Güzel. Neden peki?"</p>

  <p>"Çünkü uzun bir görev boyunca sahte bir aksanı sürdürmek olanaksızdır, özellikle de stres altındayken."</p>

  <p>"Hayır, hayır," dedi John. "Neden genellikle aksan kullanmaktan kaçındığımızı sormadım. Yani görev sırasında birisi sana neden böyle konuştuğunu sorarsa İngiliz aksanını nasıl açıklayacaksın?"</p>

  <p>"Doğru ya, pardon," dedi Lauren. "Babamız Robert Rose, Londra'da çalışan bir iş adamıydı. Biz orada büyüdük ve üç yıl önce babamız gırtlak kanserinden ölünce Arizona'daki amcamızın yanına taşındık."</p>

  <p>"Mükemmel. Sıra James'te. İlk suçun neydi?"</p>

  <p>"Dave'le birlikte arabayla bir PC Planet mağazasına girip hırsızlık yapınca Arizona polisi tarafından tutuklandım. On beş bin dolarlık dijital fotoğraf makinesi çaldık ve sorunsuz kaçmayı başardık, ama bir ay sonra, çaldıklarımızı E-Bay internet sitesinde satmaya çalışırken enselendik."</p>

  <p>"Ne kadar ceza aldın?"</p>

  <p>"Bir kez daha suç işlersem cezama eklenecek olan on iki ay hapis, ayrıca iki yüz saat kamu hizmeti."</p>

  <p><i>"Elli</i> saat," dedi John sert bir sesle. "Geçmişine ait öyküyü gerçekten kendi yaşamınmış kadar iyi bilmelisin James. Otomobil galerisine gizlice girmek için alarm kodlarını nereden bulduğunu anlat."</p>

  <p>"Dave ve ben çok yalnızdık. Arizonada hiç arkadaşımız yoktu, biz de bilgisayar korsanlığına başladık. Dave, Phoenix civarında arabayla dolaşırken ben de yan koltukta dizüstü bilgisayarla oturuyor, şifresiz kablosuz ağları bulmak için bir kontrol yazılımını kullanıyordum. Birilerinin kredi kartı numarasını ya da bir şirketin banka hesaplarının ayrıntılarını yakalamayı umuyorduk, ikinci el araba satan bir bayinin ağına gizlice girince, sabit diskte personelin bütün hırsız alarm kodlarının yazılı olduğu bir dosya bulduk.</p>

  <p>Ben otoparktaki bir BMW'nin bagajına saklandım ve mağaza kapandıktan sonra çıkıp alarmları kapattım. Sekiz bin dolar nakit para çalıp neredeyse yepyeni bir Lexus RX300'le oradan uzaklaştık. Kaçarken arabayla kaldırıma çıktık ve orada uyuyan evsiz bir kadını öldürdük. Bu soygun ve evsiz kadının ölüm haberi o dönemdeki yerel gazetelerde de çıkmıştı, bu yüzden Jane Oxford öykümüzü araştırmak isterse arkamız sağlam."</p>

  <p>"Peki ya galeriyi gerçekten soyanları bulurlarsa?" diye sordu Lauren.</p>

  <p>"Şüphelilerin ağzından bilgi almak ya da uyuşturucu trafiğini ve çete faaliyetlerini ortaya çıkarmak için FBI sık sık hapishanelere gizli görevle memurlar gönderir," diye açıkladı John. "Bu görevlinin hapishanede güvende olabilmesi için gerçekçi bir geçmiş uydurulması çok önemlidir, bu yüzden de FBI <i>hayalet suç</i> denen -bizimki gibi-suçlar yaratır. Hayalet suçlar, FBI görevlileri tarafından hazırlanır ve sanki gerçekmiş gibi yerel polise ve medyaya bildirilir."</p>

  <p>"Peki ya evsiz kadın?" dedi Lauren.</p>

  <p>John omuz silkti. "Sanırım kalp krizinden ölmüş evsiz bir kadın bulmuşlar ve ölüm belgesini araba çarpmış gibi göstermişlerdir. FBI, her eyalette çözülmemiş hayalet suçlar olmasını ister; böylece ülkedeki bütün hapishanelere hızla sızabilirler."</p>

  <p>Lauren başını salladı. "Çok zekice."</p>

  <p>"Peki, Dave," dedi John, "Yaşlı kadını ezdikten sonra ne oldu?"</p>

  <p>Dave konuşmadan önce boğazını temizledi. "Neye çarptığımızı görmek için James'le birlikte arabadan indik. Bir insan olduğunu görünce paniğe kapıldık ve arabayla eve gittik. Paralarımızı ve eşyalarımızı aldık, Lauren'a ve John Amcamıza bir not bıraktık ve kuzeye doğru yola çıktık. İki gün boyunca Lexus'la kaçtık, sonra Nebraska'da yine bir kaza yaptık. Başımdan yaralandım; bu yaralar geçen yıl kayak kazasında olan gerçek yara izime de uyuyor. James yara almadan kaçtı ama kısa süreli bir yaya kovalamacasından sonra polise yakalandı."</p>

  <p>"Tamam," dedi John. "James, sonrasını sen anlat."</p>

  <p>"Polis bizi enseledi ve nezarethaneye attı. Omaha gençlik mahkemesine götürüldük, altı ay ceza aldık."</p>

  <p>"Nebraska'dayken neden başka hiçbir mahkûm sizi görmedi?"</p>

  <p>James boş bakıyordu. Lauren parmağını kaldırıp sağdan sola sallanmaya başladı. "Ben biliyorum," dedi heyecanla.</p>

  <p>John başını sallayarak, "Bu hiç iyi <i>değil</i> James," dedi. "Bunun gibi temel ayrıntıları şimdiye kadar çoktan ezberlemiş olmalıydın. Üçünüzün de bu öyküyü baştan sona, sondan başa, her yönüyle anlatabilir duruma gelmeniz için gerekirse bütün uçuş boyunca tekrar yapacağız... Devam et Lauren; ağabeyine, neden başka hiçbir mahkûmun James ve Dave'i altı ay boyunca Nebraska'da görmediklerini anlat."</p>

  <p>"Çünkü neredeyse kaçıyorlardı," dedi Lauren. "Dave, Nebraska'da mahkemedeyken birkaç kelepçe anahtarını cebine atmayı başarmıştı.</p>

  <p>Birbirlerini çözdüler ve mahkeme binasının önündeki çimenliğe kadar gittiler; orada bir polis, üstlerindeki turuncu hapishane üniformalarını fark edip silah çekti. Kaçış riskleri olduğu için, James ve Dave'i tek kişilik hücrelerde ayrı ayrı tuttular, hiçbir hakları ve hapishanedeki diğer mahkûmlarla hiçbir temasları yoktu."</p>

  <p>John açıklama yaptı: "Geçmişinize bu kaçış eklendi; çünkü Curtis Oxford'u sizinle birlikte kaçmanın önemli bir fırsat olduğuna inandırmaya çalışırken, Arizona Maks'tan kaçış planınızı daha inandırıcı kılacak."</p>
</body>
</html>
