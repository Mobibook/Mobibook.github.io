<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <meta content="pdftohtml 0.36" name="generator" />
  <meta content="2016-03-16T23:34:47+00:00" name="date" />
  <link href="../Styles/Style_Hoca.css" rel="stylesheet" type="text/css" />
</head>

<body class="calibre">
  <h2 class="calibre10" id="calibre_pb_11">24. BAGAJ</h2>

  <p>Eyaletlerarası yol dümdüz çölün içinden geçiyordu ve bu durumda yol kenarına terk ettikleri araba hemen fark edilirdi, ama birkaç kilometrede bir yol kenarına öbek öbek dizilmiş mağazalar vardı: Eczaneler, lokantalar, hamburgerciler. Sabahın bu saatinde hepsi kapalıydı. Direksiyonla savaşmaktan kolları ağrıyan James, karşısına çıkan ilk mağaza öbeğinde arabayı otoyoldan çıkardı.</p>

  <p>Farları kapattı, vitesi boşa aldı ve otoyolun üstüne kadar sarkmış dev bir pembe dondurmanın ışığında boş otoparka girdi. Dondurmacının arkasına doğru ilerledi, bir sıra çöp kutusunun yanında durdu ve başının tam üstündeki tepe lambasını yaktı.</p>

  <p>Arkaya dönüp Curtis'e baktı. Boş tabancanın tetiğini çekip kahkahalar atmaya devam ediyordu ama aynı zamanda da gözlerinden yaşlar boşalıyordu.</p>

  <p>"Acaba bir gün beynimi patlatmaya çalıştığımda, işe yarar bir silah bulabilecek miyim?"</p>

  <p>James, Curtis'in duygusal açıdan bir enkaza dönüştüğünü görünce şoke olmuştu. Bu hem acınası hem de korkutucuydu. James ilk kez, öğretmeniyle yaşadığı küçük bir tartışmadan sonra üç yabancıyı öldürebilecek bir insanla bir arada olduğunu gerçekten hissetti.</p>

  <p>James, Lauren'ın kucağındaki haritaya doğru eğilerek, "Şimdi tam olarak neredeyiz?" diye sordu.</p>

  <p>"Haritayı doğru okuduysam, eyaletlerarası yol birkaç kilometre daha dümdüz gittikten sonra Nix denen küçük bir kasabadan geçiyor."</p>

  <p>"O hâlde, oraya gidiyoruz," dedi James. "Arabanın sorun çıkardığını polisler bilmiyor. Onlar bu arabayı keşfedip bizi aramaya başlayana kadar, bir-iki saat zamanımız var demektir."</p>

  <p>"Oraya varınca ne olacak?" diye sordu Lauren.</p>

  <p>James omuz silkti. "Ya yollardaki barikatlar kalkana dek saklanacak bir yer buluruz ya da bir araba çalıp barikatı geçmeye çalışırız. Duruma göre hareket ederiz."</p>

  <p>James arabanın bagajından, içinde paralarının ve gerekli eşyalarının olduğu sırt çantasını çıkarırken Lauren da haritayı katlayıp kaldırdı. Curtis hâlâ arka koltukta, çökmüş bir hâlde oturuyordu. James onun kapısını açtı.</p>

  <p>"Dışarı çık," dedi sert bir sesle.</p>

  <p>"Niye ki?" diyerek hıçkırdı Curtis. "Seni dinlememeliydim. içeride bana bakıyorlardı ne güzel."</p>

  <p>James, Curtis'i derleyip toplamalıydı ve onu ikna etmekle uğraşacak zamanı yoktu. Uzanıp çocuğu montunun ense kısmından yakaladı ve arabadan çıkardı. "Benimle gelmeyi sen <i>istedin</i> ve bunun tehlikeli olacağını biliyordun.</p>

  <p>Fikrini değiştirmek için artık çok geç."</p>

  <p>Curtis, sanki James orada yokmuş gibi gözlerini boşluğa dikmişti.</p>

  <p>"Kasabaya gidip başka bir araba bulacağız. Sonra Los Angeles'a gideceğiz ve sen de planladığımız gibi annenle konuşacaksın." James yumruğuyla kendisini tehdit edinceye kadar Curtis hiçbir karşılık vermedi. Sonra isteksizce "Tamam," diyerek burnunu çekti.</p>

  <p>James, acımasızlığı bırakıp dostça bir sesle, "Buraya kadar geldik," dedi.</p>

  <p>"Hepimizin birbirine ihtiyacı var ve soğukkanlılığımızı korursak bu işi başarabiliriz."</p>

  <p>Curtis, James'e inanmak istiyor ama bunu başaramıyor gibi baktı. Yatağın altında canavarların olmadığına ikna edilmeye çalışılan korkmuş bir çocuğa benziyordu.</p>

  <p>Lauren, içinde silahların durduğu sırt çantasını omzuna asmış, gitmeye hazır hâlde bekliyordu. Arabanın camında kendisini karmakarışık saçlar ve tozlu giysilerle görünce şaşırdı. Az önce iki polisi devre dışı bıraktığına inanamıyordu. Hayatının en çılgın gecesini yaşamıştı ama sanki bütün bunların gerçek olduğunu aklı almıyormuş gibi, tuhaf bir şekilde sakindi.</p>

  <p>Gerçeğe dönüp iki oğlana bakınca sanki bir şok yaşadı. "Şu giysilerden kurtulsanız iyi olur," dedi sert bir sesle.</p>

  <p>James, hâlâ Amanda Voss'un siyah hapishane gömleğini giymekte olduğunu fark etti. Gömleğin düğmelerini çözerken, Curtis'in de hiçbir şey söylemeye gerek kalmadan montunu çıkardığını görünce rahatladı. Çocuğun sakinleşmeye başladığını umuyordu.</p>

  <p>İçinde kıyafetlerin ve eşyaların olduğu sırt çantasını omzuna asan James, Lauren'la birlikte eyaletlerarası yola doğru hızlı hızlı yürümeye başladı.</p>

  <p>Lauren, Curtis duymasın diye, "Sence hâlâ şansımız var mı?" diye fısıldadı.</p>

  <p>James omuz silkti. "Plana göre, alarm verilmeden önce Kaliforniya'da olacaktık. Sanırım başarısız olduk ama mecbur kalmadıkça işi bırakmıyorum...</p>

  <p>Ne yaparsan yap, şu intihar meraklısının yine eline silah almasına engel ol."</p>

  <p>Curtis arkalarından koşuyordu. "Siz ikiniz ne hakkında fısıldaşıyorsunuz?"</p>

  <p>"Senin hakkında," dedi James açık açık. "Tekrar insana dönüştün mü?"</p>

  <p>"Çok üzgünüm," dedi Curtis. "Ama asla hapishaneye dönmeyeceğim."</p>

  <p>"Olumlu düşün. Yarın bu saatlerde annenin yanında olabilirsin."</p>

  <p>Yürürlerken yanlarından hızla bir polis arabası geçti. Bir dakika sonra da arka arkaya başka polis arabaları geçince çocuklar kendilerini çalılıkların içine attılar. Nix'e giden yolun henüz üçte birini bile yürümemişken, herhalde on yıl önce bir çit olan kopuk teller ve ahşap direklerden yapılma bir hat gördüler.</p>

  <p>Amerikalıların karavan ev dedikleri çok büyük alüminyum treylerlerle dolu kasvetli alana bakarlarken Curtis yere tükürüp "Karavan çöplüğü," dedi.</p>

  <p>Lauren, James'e baktı. "Sence buradan bir araba çalabilir miyiz?"</p>

  <p>"Araba çalmayı biliyor musunuz?" diye sordu Curtis.</p>

  <p>James, "Eski olanları düz kontakla çalıştırabilirim," diye açıkladı James.</p>

  <p>"Ama yeni arabaların hepsinin kontak anahtarında güvenlik çipi var. Onlar için özel aletler gerek."</p>

  <p>"Karavan evlerde zenginler oturmaz," dedi Curtis. "Yani hurda metal yığınları arıyorsan, doğru yerdesin."</p>

  <p>Lauren, "Yine de bizi Los Angeles'a kadar götürebilecek bir şey olmalı, diye anımsattı.</p>

  <p>Eyaletlerarası yoldan uzaklaşıp dikenli telin yanından yürüdüler ve teldeki boşlukların birinden içeri girdiler. Girişe yakın kısımda birkaç karavan vardı, ama orada fark edilebilirlerdi. Lauren önden giderek, otoparkın arkalarında, çevresinde sadece yanmış bir karavan iskeleti bulunan yalnız bir karavana doğru ilerledi.</p>

  <p>İçeriden ışık geliyor, arabanın üstündeki havalandırma cihazının uğultusu duyuluyordu. James, karavanın yanına park edilmiş dört kişilik Dodge arabaya doğru eğilerek yaklaşıp sürücü koltuğuna baktı. Araba döküntü görünüyordu ama hava yastığı ve CD-çaları vardı: İki ipucu da, kontağı kısa devre yaptırarak çalıştıramayacakları kadar modern bir araba olduğunu gösteriyordu.</p>

  <p>James, omzunun üstünden arkaya bakarak, "Hiç şansımız yok," diye fısıldadı. "Herhalde içeride uyuyorlardır. Sanırım, gizlice girip anahtarları alabilirim."</p>

  <p>James bunları söylerken, karavanın alüminyum kapısının sertçe açıldığını ve çift namlulu bir av tüfeğinin namlusuna mermi verildiğini duydu. Hızla arkasına dönünce de, namlunun ucunun tam burnunda olduğunu gördü.</p>

  <p>Kadın, "Demek arabamla uğraşıp duran piç kurularısınız," diye bağırdı.</p>

  <p>"Nerelisiniz? Sizi daha önce buralarda hiç görmedim."</p>

  <p>En fazla yirmi yaşında görünüyordu; uzun, kahverengi saçları vardı, terlik ve gecelik giyiyordu.</p>

  <p>James ellerini havaya kaldırarak, "Belâ aramıyorum," diye bağırdı. "Hemen gidiyoruz, merak etmeyin."</p>

  <p>"Oh, öylece çekip gidebileceğini düşünüyorsun demek?" diye sordu kadın.</p>

  <p>"Lastiklerimi parçalaman bana iki yüz papele mal oldu. şimdi, siz içeri geçiyorsunuz, ben de polisi arıyorum."</p>

  <p>"Buraya daha önce hiç gelmedik," dedi James. "Biz..."</p>

  <p>Kadın "cık cık cık" diye bir ses çıkardı. "Bana palavra sıkma evlat... Sizi ben yakaladığım için şanslısınız. Ön taraftaki karavanların sahipleri sizin gibi veletlerin arabaları parçalamasından o kadar bıktılar ki, yasaya başvurmak yerine <i>sizi</i> parçalamayı tercih ederlerdi."</p>

  <p>Lauren öne çıkıp abartılı bir şekilde ağlamaya başladı. "Lütfen ağabeyimi vurmayın."</p>

  <p>Lauren bir adım daha yaklaşırken, kadının aklı karışmıştı. Kadın, karavanın kapısına doğru geriledi.</p>

  <p>"Yaklaşma küçük kız."</p>

  <p>"Lütfeeeeen," diye hıçkırdı Lauren.</p>

  <p>Kadın gergin bir tavırla silahını Lauren'a çevirdi ve "Dinle beni," dedi.</p>

  <p>James, kadının yüzündeki ifadeden, hiç kimseyi, en azından on yaşındaki bir kızı vuramayacağını anladı. Silaha alttan yaklaşıp namlu ağzını kavradı, bu sırada Lauren da arabanın arkasına geçip kendini güvenceye aldı. James zorlayarak tüfeği diğer tarafa çevirdi ve kadının göğsüne paralel duruma getirdi. Sonra tüfekle iterek kadının sırtını karavana yapıştırdı.</p>

  <p>"Bırak şunu," dedi ve kadının incecik bileğinden tutup elini dipçikten uzaklaştırdı.</p>

  <p>James silahı tamamen eline aldığında kadın hıçkırdı. "Lütfen bebeğime zarar verme."</p>

  <p>James, "Gir içeri," diye homurdandı.</p>

  <p>Kadın iki metal basamağı çıkıp karavanın içine girdi.</p>

  <p>James, lambanın düğmesini açarken, "İçeride başka kimse var mı?" diye sordu.</p>

  <p>"Sadece kızım."</p>

  <p>Lauren ve Curtis de karavana girip hemen kapıyı kapattılar.</p>

  <p>"Lauren," dedi James, "Bir radyo bul ve aynı kanalı aç: Polislerin ne yaptığını bilmemiz gerek."</p>

  <p>Karavanın içi eski ama temizdi, her yere oyuncaklar saçılmıştı. Bir tarafta bir divan, karşısında mutfak dolapları ve pencerenin yanındaki küçük yatakta uyuyan üç yaşında bir kız vardı.</p>

  <p>"Divana otur," diye emretti James.</p>

  <p>Lauren bir radyo bulup kanalı ayarladı. James, tüfeğin zavallı kadını çok korkuttuğunu fark etti. Hazneyi açıp mermileri halının üstüne boşalttı.</p>

  <p>"Size zarar vermeyeceğim, ama yardımına ihtiyacımız var," dedi James.</p>

  <p>"Adın ne?"</p>

  <p>"Paula."</p>

  <p>"Paula, biz üçümüz zor durumdayız. Kaçıyoruz ve arabamız bozuldu."</p>

  <p>"Kaçıyor musunuz?"</p>

  <p>"Polisten. Curtis ve ben, Arizona Maks'tan kaçtık."</p>

  <p>Paula başını ellerinin arasına alıp derin derin iç çekti; bu sırada radyo da James'in öyküsünü doğruladı:</p>

  <p><i>"... Nix kasabasının on kilometre dışındaki bir barikatta iki polis memuru</i> <i>ciddi şekilde saldırıya uğradı. Polis, iki genç katilin şu anda 63 numaralı</i> <i>yoldan Kaliforniya'ya doğru gittiklerini açıkladı. Katillerin mavi bir Ford</i> <i>Explorer 4x4 araba kullandıkları, silah ve patlayıcılarının olduğu tahmin</i> <i>ediliyor.</i></p>

  <p><i>Kaçaklardan James Rose'un bugüne dek en az bir kaçış girişimi olmuş; bu</i> <i>yüzden polis, bu kişilerin yakınlarındaki herkesin çok dikkatli olmasını</i> <i>söylüyor... Umarım bu gece başka emniyet görevlileri ölmez, millet. Onlar için</i> <i>dua etmeyi unutmayın. Haberler ve sohbet için Batı Arizona'nın bir numaralı</i> <i>radyo istasyonunda kalın..."</i></p>

  <p>Lauren buzdolabını açıp herkese soğuk içecekler uzattı.</p>

  <p>Curtis, elinde içecek kutusuyla mutfak sandalyesine otururken, "Kalıyor muyuz gidiyor muyuz?" diye sordu.</p>

  <p>"Bırak da düşüneyim bir dakika," dedi James.</p>

  <p>Baskı altındaydı. Önceki görevlerinde, yakınlarda bir yerlerde hep bir görev sorumlusu ya da daha büyük ajanlar olurdu. Bu kez aklını kullanıp Arizona polis teşkilatının tamamını yenmek onun işiydi.</p>

  <p>Aklına bir fikir geldi. Paulaya baktı. "Arabanın bagajı ne büyüklükte?"</p>

  <p>"Bilmiyorum," dedi Paula. "Normal bir bagaj işte..."</p>

  <p>"İçine bir insan sığar mı?"</p>

  <p>"Sanırım. Eşyalarımın hepsini çıkarırsak epey genişler."</p>

  <p>"Aklından ne geçiyor?" diye sordu Lauren.</p>

  <p>"Burada oyalanamayız," dedi James.</p>

  <p>Lauren başıyla onayladı. "Polisler o arabayı bulduklarında ilk önce bu karavan parkına geleceklerdir. Ama Kaliforniya'ya kadar yol üstünde barikatlar olacaktır."</p>

  <p>"Bu yüzden Curtis'in ya da benim arabanın bagajına girmemiz gerekiyor, dedi James. "Paula arabayı sürer, bir kişi önde oturur, bir kişi de arkada, bebeğin yanında."</p>

  <p>Lauren bunun mantıklı olduğunu anlayınca başını sallayıp, "Bu hiç de fena bir plan değil kardeşim," dedi. "Ailece yola çıkmış gibi görünürüz. Polisler bunu yutabilir."</p>

  <p>"Ya da bagaja bakıp bizi enseleyebilirler," dedi Curtis.</p>

  <p>Paula fazlasıyla gergin görünüyordu. "Polis barikatlarından sizi <i>benim</i> geçirmemi mi istiyorsunuz?"</p>

  <p>"Ve sonra da bizi Los Angeles'a götürmeni."</p>

  <p>Paula gözlerini ovuşturdu. "Kaçışa yardım etmek... Biliyorsunuz, bu sağlam bir hapis cezası demektir."</p>

  <p>"Lütfen Paula," diyerek diz çöktü Lauren. "Ağabeyim yakalanırsa hayatının geri kalanını hapiste geçirir."</p>

  <p>"Ya polisler ateş açarsa? Ya kızım yaralanırsa?"</p>

  <p>Curtis, "Neden ondan onay istiyoruz ki?" diye sordu. "Lanet olası tüfeği sırtına daya ve kendisine söyleneni yapmaya zorla."</p>

  <p>James, "Çünkü..." diyerek sustu. Curtis, zor durumdaki pek çok kaçağın uygulayacağı yöntemi önermişti ve James bu sevimsiz gerçekle mücadele etmeye çalışıyordu.</p>

  <p>"Başka <i>ne</i> yapabiliriz ki?" diye sordu Curtis. "Onu burada bırakırsak, bizi gammazlamasın diye piç kurusuyla birlikte bağlamamız gerekir."</p>

  <p>James, kaçışa başkalarının da karışmasını, özellikle de rehine almayı planlamamıştı. Üç seçeneği vardı ve hiçbiri de hoş seçenekler değildi: Paula'yı bağlayıp arabasını çalmak, Paula'yı kendilerini götürmeye zorlamak ya da Curtis'i alıkoyup John Jones'u arayarak görevi bırakmaya karar verdiğini söylemek.</p>

  <p>James, Paula'ya bakarak, "Dinle," dedi, "Sırtına tüfek dayamak istemiyorum, ama polisler Curtis'le beni yakalarsa işimiz bitti demektir. Los Angeles'a vardığımızda polislere gidip seni bizi götürmeye zorladığımızı söyleyebilirsin. Bunun için ceza almazsın... Hatta hikâyeni gazetelere satıp biraz para bile kazanabilirsin."</p>

  <p>Paula gergin bir hâlde bacaklarını sallarken, "Kabul etmezsem bizi bağlayacak mısınız?" diye sordu.</p>

  <p>James, tuvaletin kapısında asılı duran parlak pembe ve beyaz renkli elbiseyi fark etti.</p>

  <p>Paula'nın sorusunu duymazdan gelerek, "Yolun aşağısındaki dondurmacıda mı çalışıyorsun?" diye sordu. "Kaç para alıyorsun oradan?"</p>

  <p>"Saatte altı papel."</p>

  <p>"Lauren," dedi James, "John'ın birikmiş parasını almıştın, değil mi? Kaç paramız var?"</p>

  <p>Lauren başıyla onayladı. "Büyük çantada dört bin papel kadar var."</p>

  <p>James, "Bizi götürürsen paramızın yarısını sana vereceğim," dedi. "İki bin papel kazanmak için ne kadar çok dondurma servisi yapman gerektiğini bir düşün. Bin doları burada veririm. Kalanını da Los Angeles'ta."</p>

  <p>Curtis başını sağa sola sallıyordu. Dudak bükerek, "Bunu neden yapıyoruz ki?" diye sordu. ""Elwood senin ödlek olduğunu söylemişti zaten."</p>

  <p>James öfkeyle Curtis'in yanına gidip gözlerine baktı. "Polis yüzüne el fenerini tutar tutmaz korkacaksa Paula nın bize ne yararı olur? Seni dinleseydim, işimiz aptal bir kovalamacadan sonra vurulmakla biterdi."</p>

  <p>Lauren divanda Paula'nın yanına oturup derin derin iç çekti. "Lütfen bize yardım et," diye yalvardı. "Amcam beni çok fena dövüyor... <i>Lütfen</i> beni yine ona gitmek zorunda bırakma."</p>

  <p>Bunu duyunca Paula'nın yüzündeki ifade tamamen değişti. Lauren'a bakıp kibarca gülümsedi. "Senin yaşlarındayken üvey babam da beni dövüp hastanelik etmişti."</p>

  <p>Lauren, bir yandan gözyaşı döküp bir yandan da Paula'nın duygularını kötüye kullandığı için suçluluk hissederek, "O zaman nasıl bir his olduğunu biliyorsun," dedi.</p>

  <p>Paula isteksizce, yanı başında ayakta duran James'e baktı. "Tamam.</p>

  <p>Sorunlarım var ve iki bin papel bunların çoğunu çözebilir."</p>
</body>
</html>
