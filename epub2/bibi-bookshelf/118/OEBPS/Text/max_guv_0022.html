<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="">
<head>
  <title>index</title>
  <meta content="pdftohtml 0.36" name="generator" />
  <meta content="2016-03-16T23:34:47+00:00" name="date" />
  <link href="../Styles/Style_Hoca.css" rel="stylesheet" type="text/css" />
</head>

<body class="calibre">
  <h2 class="calibre13" id="calibre_pb_9">22. KAPILAR</h2>

  <p>Scott Warren, gece 2.30 sayımını yaptı. Mahkûmların yataklarının ayak uçlarında durduğu ayakta sayımın aksine; bu sayımda Scott'ın tek yapması gereken, köprünün üstünden uzanıp kaç kişi olduklarını saymaktı. Mahkûmları sadece, birini göremediğinde uyandırırdı.</p>

  <p>Scott, işi bitince metal köprünün üstünden gürültüyle yürüyüp kontrol odasına gitti. İşler planlandığı gibi giderse, dört saat sonraki sayıma kadar kaçıştan hiç kimsenin haberi olmayacaktı.</p>

  <p>Scott, H şeklindeki hücre bloğunun merkezindeki kontrol odasına varınca panosundan bir form kopardı. Bu formu, düğmeler, kameralar ve ışıklarla kaplı üç metre uzunluğunda bir kumanda panelinin başında oturan tıknaz Golding'e uzattı.</p>

  <p>Golding bu forma bakarken Amanda Voss da gelip bir form uzattı.</p>

  <p>Yirmi üç yaşındaki ufak tefek kadın sırıtarak, "Kaçan yok patron," dedi.</p>

  <p>Golding bir telefona uzanıp merkezi kontrol odasını aradı. "Selam Keith, burası T hücre bloğu; 'tasanın t'si. Saat 2.37 itibarıyla iki yüz elli yedi mahkûmun sayımı yapıldı. Her şey normal."</p>

  <p>Warren, ayaklarını kumanda paneline uzatabilmek için sandalyesini geri itti ve sonra eline bir gazete aldı. Bu sırada bir uyarı sesi duyuldu ve kırmızı bir ışık yanıp sönmeye başladı.</p>

  <p>Golding, gazetesini öfkeyle masaya bırakıp, "Şu <i>kahrolası</i> kapılar..." diye söylendi. "Hücre T4, yan giriş B. Biriniz gidip şunu kapatın."</p>

  <p>Scott, suçlu bir ifadeyle tuvalete doğru bakarak, "Ben çok sıkıştım. Sen ilgilenebilir misin Amanda?" dedi.</p>

  <p class="scenebreak">***</p>

  <p>Bazen, kötüleri yakalamaya çalışırken iyiler de zarar görür. Kapı kayarak açılmaya başladığında, James'in vicdanı bir kıza vurmaya elvermeyecek gibiydi; ama görevin başarısı, sinirlerine hâkim olmasına bağlıydı.</p>

  <p>Amanda'nın şakağına, başının diğer tarafını metal kapının kenarına çarpmasına yetecek kadar güçlü bir yumruk attı. Kafa yaralanmalarının iyisi olmaz; ama kafatasının en ince noktasına yapılacak temiz bir vuruş, Amanda'da en fazla hafif bir sarsıntı ve iki gün sürecek bir baş ağrısı yaratacaktı.</p>

  <p>Bayılan Amanda'yı arkaya doğru sürükleyerek döner merdivenin sahanlığında yere yatıran James, gergin bir şekilde Curtis'e, "Hadi," diye fısıldadı. Diğer mahkûmlar kapının açıldığını görüp onlarla birlikte gitmeye karar vermeden önce, kapının kapanmasını istiyordu.</p>

  <p>Curtis de hücreden çıkıp kapıyı yana iterek kapattı; bu sırada James, Amanda'nın, üstünde Arizona Hapishaneler Müdürlüğü yazan beyzbol şapkasını kafasına geçirdi, kadının siyah gömleğini çıkarıp kendisi giydi.</p>

  <p>Zaten üstünde olan siyah spor ayakkabıları ve Curtis'ten aldığı siyah eşofman altıyla, çok dikkatli bakılmadığı sürece, kameranın önünden bir hapishane görevlisi gibi geçebilirdi.</p>

  <p>"Kendine gelmeden bağla onu," diye emir verdi James. "Ayak bileklerini bağla, ağzını tıka, sonra ellerini de merdivenin tırabzanına bağla. Sana gösterdiğim gibi, boa yılanı düğümü at."</p>

  <p>Curtis, James'in çarşaftan ördüğü iplerden birkaç tanesini omzuna atmıştı.</p>

  <p>O Amanda yı bağlarken, James de döner merdivenlerden hızla çıkıp köprünün üstünden sürünerek silah rafına ulaştı. Bir kutu biber gazı aldı, cebine bir şok bombası koyduğu sırada sırada Scott kapıdan içeri girdi. James, Curtis'in hâlâ kendilerini duyamayacak kadar uzakta olup olmadığını kontrol etmek için arkasına baktı.</p>

  <p>"Hazır mısın?" diye sordu James.</p>

  <p>Scott başını sallayarak onayladı. "Burnuma vur ve gerçekten kanlı olmasını sağla. Golding'in yanına gittiğinde dikkatli ol, ortaokulda Amerikan futbolu oynamış. Kumanda panelinin arkasındaki mavi erzak dolabında duran kelepçeleri kullan."</p>

  <p>James, arkaya bir adım atıp dövüş pozisyonu aldı ve avucunun içiyle Scott'ın burnuna vurdu. Scott kendini metal zemine bırakırken dudaklarının üstünden kan damlıyordu. James, biber gazı kutusunun emniyet pimini açtı.</p>

  <p>Scott'ın saçına ve yüzüne hızla biraz sıktı, sonra hemen ağzına top hâline getirilmiş bir bez tıkıştırdı.</p>

  <p>Onu yüz üstü çevirip ellerini bağlamaya başladığı sırada "Üzgünüm dostum," diye fısıldadı.</p>

  <p>James'e göre Curtis, döner merdivenlerde fazla gürültülü çıkıyordu. Scott, sanki James kendisini bayıltmış gibi gevşemiş hâlde yatıyordu.</p>

  <p>"Şşşşşt," dedi James. "İyice bağladın mı kadını?"</p>

  <p>Curtis başını salladı. "Tıpkı bana gösterdiğin gibi."</p>

  <p>"Kimliğini ve güvenlik kartını aldın mı?"</p>

  <p>Curtis, köprüden aşağı bakıp sırıtırken, "Tabii ki," dedi. "Günün birinde buradan manzaraya bakacağımı hiç düşünmezdim."</p>

  <p>James, Scott'ın kemerindeki elektrikli şok aletini ve anahtarlar ile cüzdan da dâhil, ceplerindeki her şeyi çıkardıktan sonra ayak bileklerini bağlamak için eğildi. Anahtarları Curtis'e attı.</p>

  <p>"Onlardan biri silah dolabını açıyor," diye açıkladı.</p>

  <p>James, Scott'ın bacaklarını yukarı doğru büküp el bileklerindeki ipleri ayak bileklerindeki iplere bağlarken, Curtis de dolabın şeffaf plastik kapağını açtı.</p>

  <p>Plastik mermi atan büyük silahlardan birini aldı. "Karmaşık görünüyor, dedi.</p>

  <p>"Adamı taşımama yardım et, sonra gösteririm onu sana."</p>

  <p>Aşağıdaki mahkûmların görmemesi için Scott'ı köprünün iç tarafına taşıdılar. James dolaptan küçük bir tüp basınçlı gaz aldı ve Curtis'in elinden silahı kaptı.</p>

  <p>"Geçen gün gardiyanlar yaparken gördüm," diye açıkladı. "Gaz tüpünü silahın üstüne böyle tak. Vanayı çevir, sonra kırarak aç ve... Bir plastik mermi versene."</p>

  <p>Curtis, tombul plastik mermilerden birini uzattı. James mermiyi namluya sürdü, silahı kapattı ve Curtis'e verdi.</p>

  <p>"Sadece gerekirse kullan," dedi. "Ne kadar çok gürültü çıkardıklarını biliyorsun."</p>

  <p>James kendisi için de bir silah hazırlarken, Curtis ceplerine biber gazı spreyleri, şok bombaları ve plastik mermiler doldurdu.</p>

  <p>James köprünün ucundaki kapıyı açtı. Kısa bir koridordan sonra kontrol odası vardı. Silahları hazır hâlde sessizce ilerlerlerken, James sırtını duvara veriyordu.</p>

  <p>James koridorun sonuna vardığında kafasını kontrol odasının içine uzattı ve ayaklarını kumanda paneline uzatmış, gazetenin spor sayfasını okuyan Golding'e baktı. Klimanın uğultusu dışında ürkütücü bir sessizlik vardı.</p>

  <p>"Dikkatini kumanda panelinden başka bir yere çekmeliyiz, yoksa alarmı çalıştırır," diye fısıldadı James.</p>

  <p>Curtis başıyla onaylarken, James çömelip Scott'tan aldığı bozukluklardan birini cebinden çıkardı. Parayı odanın içine yuvarladı. Paranın yere düşme sesini duyan Golding gazetesinin üzerinden baktı.</p>

  <p>"Çeyrekliğini düşürdün Scott," dedi. Birkaç saniye dikkatle baktıktan sonra, omuz silkip gazetesine döndü.</p>

  <p>James, başını hayal kırıklığıyla sallayarak Curtis'e baktı. Bir bozukluk daha yuvarladı. Bu kez Golding'in canı sıkılmış gibi görünüyordu. Ayağa kalkamayacak kadar tembel bir tavırla gazetesini sertçe masaya bıraktı, sandalyesinden kalkmadan, tekerleklerin yardımıyla bozuk paraların yanına kadar gitti.</p>

  <p>"Ne oluyor Scottie? Cebin mi delindi yoksa?"</p>

  <p>Golding, koridora bakmak için sandalyesini çevirince, James ve Curtis aynı anda ateş ettiler. Plastik mermiler Golding'in göğsüne ve midesine geldi.</p>

  <p>Sandalye, arkaya doğru savrulup devrildi. Ayağa kalkmak için çabalayan iri yarı adam, kükreyip güçlü bir tekmeyle sandalyeyi yoldan çekti.</p>

  <p>James, Golding'e koşup onun yüzünü biber gazına boğdu, Kulakları silah sesinden uğulduyordu.</p>

  <p>Golding, gözlerindeki spreyi silmeye çalışırken kör kör sırt üstü yere düştü ve bu sırada güçlükle, "Sizi yakalayınca görün bakın neler yapacağız," diye inledi. "Scott... Amanda... Hangi cehennemdesiniz?"</p>

  <p>Curtis, "Uzun süre buralarda olmayacaklar," diye keyifle söylendi.</p>

  <p>"İkinizi deliğe tıktığımızda, yanınıza gelip bütün kemiklerinizi kıracağım."</p>

  <p>Golding kavgaya çok istekliydi ve James bu kadar ağır biriyle dövüşmek istemiyordu. Silaha bir plastik mermi daha koyup tehdit eder bir tavırla namluyu Golding'e doğrulttu. Plastik mermiler, öldürücü olmayan silah diye sınıflandırılmalarına karşın, yakın mesafeden hassas bir bölgeye atılırsa ölümcül olabiliyorlardı.</p>

  <p>James vahşi bir sesle, "Eller yukarı şişko çocuk," diye bağırdı.</p>

  <p>Namlunun ucu yüzüne değince, Golding kollarını havaya kaldırıp Curtis'in kendisini bağlamasına izin verdi. Sonra Curtis, adamın ağzına bir bez parçası sokup üstüne de bir tıkaç bağladı. Bu sırada James de, Scott'ın söylediği kelepçe rafını bulmuştu.</p>

  <p>Golding'i cilalı zeminin üstünde birkaç metre sürükleyip girişe inen merdivenlere götürmek için iki çocuğun birden çalışması gerekti. James, Golding'in ellerini arkadan en üst basamağın tırabzanına kelepçeledi. Curtis de zalimce ayağıyla kelepçenin üstüne basarak birkaç diş daha sıkılaşmasını sağladı.</p>

  <p>"Bunları bana taktığın zamanı hatırlıyor musun?" diye hırıldadı Curtis.</p>

  <p>"Sıkı olmalarını seversin, değil mi Golding?"</p>

  <p>Çocuklar silahlarını almak için tekrar odaya koşarlarken, Golding ağzındaki tıkacın ardından küfürler savuruyordu. James, kumanda panelinin altında Golding'in sırt çantasının durduğunu gördü. İçindeki beyzbol dergisi ve sandviç kutusunu çıkarıp yerlerine plastik mermileri, biber gazını ve şok bombalarını koyduktan sonra çantayı sırtına astı.</p>

  <p>Curtis, üstünde Arizona Hapishaneler Müdürlüğü logosu olan hafif bir siyah mont buldu; bu, Amanda Voss'un montuydu. Siyah gömleğin üstüne giyip fermuarı çekince, montun kendisine tam uyduğunu gördü.</p>

  <p>Çocuklar hızla aşağı koştular ve zemin kattaki giriş bölümüne çıkan açık kapıdan geçtiler. James çıkış kapısına doğru koşarak elektronik kilide Amanda'nın kartını okuttu. Kapı "tık" diyerek açılınca rahatlayıp gülümsedi.</p>

  <p>Temiz havaya çıkarlarken James, Curtis'e, "Sakin ol," dedi. "Unutma, koşarsak dikkat çekeriz."</p>

  <p>James kartı bir kez daha okuttu ve ana hapishane kompleksine açılan dikenli telli bir kapıdan geçtiler. Asfalt yol, ana çıkışa kadar dümdüzdü.</p>

  <p>Sadece hücre bloklarının dikenli tellerinin çevresindeki birkaç lambadan ve uzaktaki gözetleme kulelerinden ışık geliyordu.</p>

  <p>Çıkış kapısına kadar süren sekiz dakikalık yürüyüş boyunca yaşadıkları tek heyecan, bir çöp arabasının geçmesi ve sigara molasına çıkmış bir gardiyanın kendilerine el sallaması oldu. Ama James gardiyanlar kendisini yakalarsa çalacak sirenleri, duyulacak silah seslerini ve mutlaka yiyeceği korkunç dayakları düşünerek kendine işkence etti.</p>

  <p>Araç kapısının yüz metre gerisinde, herkesin asfaltın üstündeki renkli çizgilerle belirtilmiş kodlara uymasını isteyen dev bir tabela vardı: Nakledilen mahkûmlar için kırmızı, ziyaretçiler için sarı ve personel için yeşil. Tabelanın ilerisi ışıl ışıldı ve baktığınız her yerde kapalı devre kameralar vardı.</p>

  <p>Curtis'in sesi titriyordu. "Burayı asla geçemeyiz."</p>

  <p>James, "Normal davran," diye fısıldadı. "Personel gibi giyindik, geçiş kartlarımız var. Acil durum sireni çalmadığı sürece, hiç kimsenin bize dikkatle bakması için bir neden yok."</p>

  <p>Yeşil çizgi, üstünde <i>Sadece Personel</i> yazan küçük metal bir barakanın kapısında bitiyordu. James, pencereden bakınca, içinde otomatik satış makineleri olan küçük bir oda olduğunu gördü. Berbat görünen bir gardiyan plastik bir sandalyede oturmuş, küçük bir fincandan kahve içiyordu. James kartını giriş kapısına okuttu, iki adım gitti ve dikkatle başını uzatıp yer cilası kokan dar koridora baktı.</p>

  <p>"İyi görünüyor."</p>

  <p>İçeri girdiler, otomatik satış makinelerinin olduğu odanın buzlu cam kapısının önünden geçtiler, sonra personel çıkışına doğru koridorda yürüdüler.</p>

  <p>James, Amanda'nın kartını kapıdaki kilitten geçirdi. Hoparlörden bir erkek sesi duyuldu. James bu adamın, merkezi kontrol odasındaki işbirlikçi Bay Shorter olduğunu umuyordu ama bundan emin olmak imkânsızdı.</p>

  <p>"Kameraya bak, adını ve personel numaranı söyle."</p>

  <p>James, sesini kıza benzetmek için elinden geleni yaparak, "Voss, Amanda, Y465," dedi.</p>

  <p>"Arkadaşın kim?" diye sordu hoparlördeki ses.</p>

  <p>Curtis tedirgin bir şekilde kameraya baktı. "Warren, Scott, KT318."</p>

  <p>"Hey Scottie, bu gece sesin pek iyi gelmiyor. Grip mi oldun yoksa?"</p>

  <p>"Evet," dedi Curtis huzursuzca.</p>

  <p>"Üzüldüm dostum. Eve gidip güzelce dinlen."</p>

  <p>Kapıdan gelen cızırtı, kilidin açıldığını gösteriyordu. James ve Curtis, çıkıp dikenli tellerle çevrilmiş yoldan yürüdüler. Kırmızı bir <i>Bekle</i> işaretinin altında durdular ve çıkış kapısının zırhlı duvarına gömülü kalın kapı arkaya doğru gürültüyle açılmaya başladı. Tam olarak açıldığında, çocuklar bir tünele girdiler.</p>

  <p>Arkalarındaki kapı tamamen kapanınca, diğer uçtaki kapının üstünde yeşil bir ışık yanıp sönmeye başladı. James kartı okutması gerektiğini anladı. Bir kez daha sorgulanmasının gerekip gerekmediğini anımsamıyordu, ama önündeki metal kapı açılmaya başlayınca rahatladı.</p>

  <p>Güvenlik alanının dışına çıktıklarında, James personel otoparkını gösteren tabelayı gördü ve hızla oraya yöneldi. Curtis o kadar şaşkındı ki ağzını zor açıyordu.</p>

  <p>"İnanılmaz," diye mırıldandı. "İnanılmaaaaaaaaaz. Sen bir dahisin James."</p>

  <p>Asfalt bir yoldan gecenin içine doğru geniş adımlarla yürürlerken James, "Hemen sevinme," dedi. "Bu daha başlangıç."</p>
</body>
</html>
