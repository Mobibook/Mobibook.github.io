<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="" xmlns:xml="http://www.w3.org/XML/1998/namespace">
<head>
  <title>index</title>
  <meta content="pdftohtml 0.36" name="generator" />
  <meta content="2016-03-16T23:34:47+00:00" name="date" />
  <link href="../Styles/Style_Hoca.css" rel="stylesheet" type="text/css" />
</head>

<body class="calibre">
  <h2>11. PİŞMANLIK&nbsp;</h2>

  <p>James bir aptal olduğunu biliyordu. Sert bir koltukta somurtarak otururken çöle doğru koşmak ve asla geri gelmemek istiyordu. Dave'in kendisini arabanın sıcaktan kavrulan tavanına doğru ittiğinde yanan ensesinin derisi soyuluyordu.</p>

  <p>John yirmi dakika boyunca nutuk çekmişti: Nasıl da sorumsuzdu, görevi henüz başlamadan mahvedebilirdi, iki yüz beygir gücündeki bir araba oyuncak değildi, o andan itibaren mahkemeye çıkacağı zamana kadar evde oturup görev talimatlarını çalışma cezası almıştı.</p>

  <p>James sürekli olarak zihninde kazayı görüyordu; ters dönselerdi ya da Lauren emniyet kemerini takmamış olsaydı neler yaşayabileceklerini düşünüyordu. Eğer ona bir şey olsaydı, James kendisini asla bağışlamazdı.</p>

  <p>James kendine acıyarak kapalı perdelerin ardında otururken, diğerleri de onun pisliğini temizliyorlardı. Dave bir çekici ipi buldu ve Scott Warren da, hasar görmemiş kamyonetiyle Toyota'nın arkasını hendekten çıkarıp eve kadar çekti.</p>

  <p>Yana doğru sürüklendikleri sırada arabanın egzozu kopmuş, ön süspansiyon eğrilmiş, sürücü tarafındaki şasi zarar görmüştü. Araba hurda görünmüyordu ama Scott, sadece birkaç bin dolar değerindeki eski bir arabayı tamir ettirmenin ekonomik olmayacağını söylüyordu.</p>

  <p>Bu sırada John da eyaletlerarası karayolunun üstündeki bir restorana gidip kızarmış tavuk almıştı. Eve döndüğünde, James'e yüzünü yıkayıp masaya gelmesini söyledi.</p>

  <p>James sandalyesini sürüyerek mutfaktaki büyük formika masanın önüne çekti. Lauren ve Dave ona öfkeyle bakıyorlardı. James özür dilemeyi düşündü ama yaptığı şeyin büyüklüğü karşısında bir özür yetecek gibi görünmüyordu.</p>

  <p>Bir kutu kızarmış patates ve birkaç tane baget alırken kimseyle göz göze gelmemeye çalıştı.</p>

  <p>John yerine oturmadan önce masaya bir şişe kola koydu ve Scott'a da soğuk bir bira uzattı.</p>

  <p>Daha sonra, masadaki herkese hitaben, "James'le konuştum, ceza aldı, dedi sert bir sesle. "Hiç kimse yaralanmadığı için çok şanslı olduğumuzu hepimiz biliyoruz. şimdi, kişisel duygularınız ne olursa olsun, olanların üstüne bir çizik atmalı ve bir ekip hâlinde göreve hazırlanmaya koyulmalıyız. Bu görev, birbirimize kin tutamayacağımız ve küsemeyeceğimiz kadar tehlikeli.</p>

  <p>Anlaşıldı mı?"</p>

  <p>Dave ve Lauren gönülsüzce başlarını sallayıp onayladılar.</p>

  <p>"Güzel," dedi John. "James, Dave ve Lauren'la tokalaş."</p>

  <p>James masanın diğer ucundan uzandı. Tokalaşmak aslında altı yaşında çocuklardan istenecek türde bir şeydi ama James, John'ın anlatmaya çalıştığı şeyi anlamıştı.</p>

  <p>James, Lauren'ın elini bırakırken, "Gerçekten çok üzgünüm," dedi.</p>

  <p>Kardeşi, "Olmalısın zaten," dedi tersleyerek.</p>

  <p>Dave ise, James onun tavuktan yağlanmış elini kavrarken, "Seni itmemeliydim," dedi. "Kazadan sonra kendimi kaybettim."</p>

  <p>James huzursuzca gülümsedi. "Belki de beni o kadar korkutarak, biraz aklımı başıma getirmiş olabilirsin."</p>

  <p>"Her neyse," dedi John, "Bildiğiniz gibi, Scott bir FBI ajanı. Son üç aydır Arizona Maks'ın gençler kanadında, ıslah görevlisi olarak gizli görevde. On iki saatlik vardiyasını yeni bitirdi, yorgun olmalı. Bu yüzden onu dikkatle dinlemenizi istiyorum, daha fazla zamanını harcamayalım."</p>

  <p>Scott konuşmaya başlamadan önce ağzındaki kızarmış patatesleri çiğneyip yuttu.</p>

  <p>"Söyleyeceğim ya da yapacağım hiçbir şey sizi Arizona Maks'ta göreceklerinize tam olarak hazırlayamaz, ama elimden geleni yapacağım.</p>

  <p>Başlangıç için en iyisi size, oraya gönderilenlerin nasıl çocuklar olduğu hakkında bir fikir vereyim.</p>

  <p>Herhangi bir gazeteyi elinize alın ya da televizyonda haberleri açın, midenizi bulandıracak suçlar göreceksiniz. Hücrenizi, bu suçları işlemiş kişilerle paylaşacaksınız. Dünya üzerindeki en acımasız, en korkunç çocuklardan söz ediyorum. Neler yapabileceklerini hafife almayın. Çoğu şimdiden cinayet işledi, hapishane ortamında şiddet ve acımasızca kabadayılık onların konumunu daha da güçlendiriyor."</p>

  <p>"Cezalandırılmıyorlar mı?" diyerek araya girdi Dave.</p>

  <p>Scott, "Nasıl mesela?" dedi. "Bu insanların hapisten çıkma şansları <i>sıfır ve</i> Yargıtay, on sekiz yaşından küçüklerin infaz edilemeyeceğini söylediği için ölüm cezası gibi bir tehdit de söz konusu değil. Bu yüzden, onlardan biri sizi öldürse bile, en fazla birkaç ay tecrit hücresine atabiliriz, hepsi bu.</p>

  <p>Bu zorlu haydutlar içerdekilerin yaklaşık dörtte birini oluşturuyorlar ve geri kalanlar için hayatı çekilmez hâle getiriyorlar. Daha zayıf olan mahkûmlar ise çoğunlukla bir kereliğine yoldan çıkıp kendilerini büyük bir belanın içinde bulan çocuklar: Kız arkadaşlarını paraya boğmak için market soyanlar, uyuşturucu ticaretiyle kolay yoldan para kazanabileceklerini düşünen ya da gözleri dönünce kendilerini döven akrabalarını öldüren orta sınıf çocuklar.</p>

  <p>Bunların çoğu, hayatları boyunca pek fazla fırsatla karşılaşmamışlar ve genellikle pek zeki de değiller. Doğrusu onlar için üzülüyorum."</p>

  <p>"Peki, hapishane nasıl bir yer?" diye sordu James.</p>

  <p>"Ucuz," deyiverdi Scott.</p>

  <p>Çocukların üçü de şaşkınlıkla bakınca, Scott açıkladı: "Bundan yirmi ya da otuz yıl önce maksimum güvenlikli bir hapishane, tıpkı filmlerdeki gibi, önünde parmaklıklar ve kayarak açılan bir kapısı olan hücrelerden oluşurdu. Genellikle hücrede yalnız olurdunuz, bazen de bir hücre arkadaşınız olurdu. Ama Amerika'da hapishanelerin nüfusu hızla artıyor ve hücre sistemi pahalıya geliyor: Herkese duvar ve kapı, kilit, lavabo, tuvalet vesaire vesaire. Bu pahalı hücreleri inşa ettikten sonra, içlerinde kötü şeylerin olmaması için de çok sayıda gardiyan gerekiyor.</p>

  <p>Bu sorunu çözmek için, Arizona Maks gibi modern tesislerde yatakhane hücreleri oluşturuldu. Sizin kalacağınız hücrede, duvar diplerine yerleştirilmiş on sekiz tek kişilik yataktan oluşan iki sıra var. Her yatağın arasında, göğüs hizasında bir ara bölme, küçük bir dolap ve ancak bacaklarınızı sallandırabileceğiniz kadar boşluk var. Hücrenin bir ucunda iki tuvalet, üç pisuar ve iki duşun olduğu bir banyo bulunuyor. Başlarınızın birkaç metre üstünde de, benim gibi gardiyanların sizi gözetleyebileceği metal bir köprü var.</p>

  <p>Bu düzenlemenin iyi yanı, Curtis Oxford'la yirmi dört saat bir arada olmanızı sağlaması. Kötü tarafı ise, hücre arkadaşlarınızdan birinin sizden hoşlanmaması durumunda, <i>sizinle</i> yirmi dört saat bir arada olması."</p>

  <p>"Ne kadar şiddet var içeride?" diye sordu Dave.</p>

  <p>"O hücre bloğunda üç aydır çalışıyorum ve sadece iki bıçaklama vakasına tanık oldum, ama sürekli yumruklaşmalar oluyor ve zayıflar fena hâlde hırpalanıyor. Genç suçlu birimlerine genellikle <i>g ladyatö r okulları</i> denir, çünkü kavga etmeyi öğrenmekten başka şansınız yoktur. Hapishanedekiler içinde en kışkırtıcı ve tehlikeli olanlar gençlerdir."</p>

  <p>John araya girdi: "İşte bu yüzden, Arizona Maks'taki işinizi iki haftada halletmenizi istiyoruz."</p>

  <p>"Gardiyanlar şiddeti önlemek için hiçbir şey yapmıyor mu?" diye sordu Lauren.</p>

  <p>Scott başını salladı. "Gardiyanların size hiçbir yararı olmaz. Hapishanede yüzde yirmi eleman açığı var ve maaşlar da asgari ücretin pek üstünde değil; bu yüzden sizin için kendilerini tehlikeye atmalarını beklemeyin.</p>

  <p>Gündüzleri kırk mahkûma bir gardiyan düşer, gece bu sayı yüz mahkûma bir gardiyan olur. Bu personel sayısı, içeride yalnız olduğunuz anlamına geliyor. İşler fazla vahşileşirse, kavgayı durdurmak için köprüden aşağı birkaç cop sallarız ve çok fazla kan dökülmüşse birilerini alıp hapishane hastanesine götürürüz. Bunun dışında kendinizi korumanız gerek."</p>

  <p>James, "Peki, şiddetle başa çıkmanın en iyi yolu ne?" diye sordu.</p>

  <p>"Zayıf görünmemelisiniz," dedi Scott. "O hücreye girdiğiniz andan itibaren otuz kişi sizi ölçüp biçecek. Kötüler, paranızı ya da eşyanızı alıp alamayacaklarını bilmek isteyecekler. Zayıf mahkûmlar ise sizin onların paralarını ya da eşyalarını alıp almayacağınızı ya da sırf zevk olsun diye onları döven psikopatlardan olup olmadığınızı anlamaya çalışacaklar.</p>

  <p>İstatistiklere göre, bir Amerikan hapishanesindeki ilk iki gün içinde fiziksel bir mücadeleye girme olasılığınız yüzde yetmiş. Arizona Maks'ta ise bu olasılığın yüzde doksan dokuz olduğunu söyleyebilirim. Dave oradaki herkesle başa çıkabilecek fizikte, ama James en küçüklerden biri olacak.</p>

  <p>Dave'in onu koruması gerekecek."</p>

  <p>"Savunma eğitimi aldım," dedi James. "Karatede ikinci dereceden siyah kuşağım var."</p>

  <p>"Başının çaresine bakabilmen iyi," dedi Scott. "Ama o hücreden içeri girdiğinde bunu kimse bilmiyor olacak. Sadece senin genç ve ufak tefek, yani kabadayılar için bir hedef olduğunu düşünecekler. Birisi sana bulaşırsa sert çık ve kendini göster. Bu sayede saygı görürsün ve diğer mahkûmlar seni de yanlarında görmek isterler."</p>

  <p>"Peki ya Curtis?" diye sordu Dave. "Onunla kim ilgileniyor?"</p>

  <p>"Curtis'in yanında, ona zarar gelmemesini sağlayan on yedi yaşında iki dazlak var: Elwood ve Kirch. Ayrıca, Curtis'e dokunanın bir motosikletçi tarafından bıçakla delik deşik edileceğine dair bir söylenti de dolaşıyor."</p>

  <p>"Hücrede motosikletçiler var mı?" diye sordu James.</p>

  <p>Scott başını salladı. "Hayır, motosikletçilerin çoğu yirmili ya da otuzlu yaşlardadır ama sizin hücrenizdeki çocukların hepsinin cezaları çok uzun. On sekiz yaşına geldiklerinde hapishanenin yetişkinler bölümüne nakledilecekler ve orada, Jane Oxford için birilerini bıçaklamaya hazır bir sürü motosikletçi olacak."</p>

  <p>"Nasıl yani?" diye sordu James.</p>

  <p>Soruyu John yanıtladı. "Jane'in örgütünü bu kadar güçlü tutma yollarından biri, hapishaneye gönderilen herkese içeride bakması. Yani iyi bir avukat, aileler için maddi destek ve içeride fiziksel anlamda koruma sağlaması.</p>

  <p>Yanındakilere çok sadık biri. Curtis'i hapisten başarıyla kaçırırsanız, Jane'in size memnuniyetle yardım edeceği konusunda iyimser olmamızın nedenlerinden biri de bu."</p>

  <p>"Elbette ki bu iki ucu keskin bıçak," diye ekledi Scott.</p>

  <p>"İnsanlar FBI'la anlaşma yapıp devlet koruması ya da hapis cezasında indirim karşılığında Jane Oxford hakkında bilgi vermeye çalıştılar. Bunların çoğunun ya hapishanede sonları kötü oldu ya da aile üyeleri tehdit edilince tanıklıklarını geri çektiler. Hatta içlerinden biri, koruyucu gözetim altındayken bir keskin nişancı tarafından öldürüldü."</p>

  <p>James elindeki tavuk kemiğini masaya attı ve kızarmış patateslerinden kalanları eliyle itti. Kyle, Gabrielle ve diğerleri büyük olasılıkla yeni ajan bulma görevlerine başlamışlardı. Scott'ın Arizona Maks'taki şiddetle ilgili anlattıklarından sonra, James kısa çöpü çeken şanssızın aslında kendisi olup olmadığını düşündü.</p>
</body>
</html>
