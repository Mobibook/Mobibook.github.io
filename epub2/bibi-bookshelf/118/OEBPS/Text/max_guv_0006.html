<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <meta content="pdftohtml 0.36" name="generator" />
  <meta content="2016-03-16T23:34:47+00:00" name="date" />
  <link href="../Styles/Style_Hoca.css" rel="stylesheet" type="text/css" />
</head>

<body class="calibre">
  <h2>6. FÜZELER&nbsp;</h2>

  <p>John Jones, James'i ofisine götürdü. Zara'nınki kadar güzel bir oda değildi ama yeterli büyüklükteydi ve içinde üç bilgisayar, duvara asılı dev bir LCD televizyon ve uzun süet bir kanepe vardı. Dışarısı karanlıktı ve zeminden tavana kadar uzanan pencere, ay ışığında aydınlanan ağaçlara bakıyordu.</p>

  <p>Siyah CHERUB tişörtlü, on altı yaşında bir çocuk kanepeye yayılmıştı.</p>

  <p>James, bu çocuğun Dave Moss olduğunu fark edince heyecanlandı. Dave bir efsaneydi. Lacivert CHERUB tişörtünü on bir yaşında, siyah tişörtünü ise, Ukrayna mafyasının yarısını çökerten bir görevin ardından, on üç yaşında kazanmıştı. Beş dil konuşuyordu ve katıldığı bütün CHERUB karate ve judo turnuvalarında birinci olmuştu.</p>

  <p>CHERUB'da çok sayıda yetenekli çocuk vardı ama Dave, her işin üstesinden gelmesine karşın inek olarak görülmemeyi başarabilenlerdendi. Dış görünüşünün de bunda etkisi vardı. Dave uzun boylu ve kaslıydı: Parlak yeşil gözleri ve uzun sarı saçlarıyla, serseri bir yakışıklılığı vardı. Kız arkadaşları, her zaman kampüsün en güzel kızları olurdu, hatta içlerinden biriyle birlikte olduğu bile söyleniyordu. James, bu olayı Kerry'den duyduğunda dehşete kapılmış numarası yapmıştı; ama kampüsteki bütün erkeklere göre, bu tür dedikodular Dave in daha da kıyak biri olarak görülmesine yol açıyordu.</p>

  <p>"David Moss'la tanışmış mıydın?" diye sordu John Jones.</p>

  <p>James heyecanlı bir şekilde uzanıp Dave'in elini sıkarken, "Hayır," dedi.</p>

  <p>"Tanıştığımızda sevindim David."</p>

  <p>"Bana Dave de," diyerek gülümsedi çocuk.</p>

  <p>James kendini ahmak gibi hissetti. Kim Dave Moss tarzında biriyle, <i>Tanıştığımıza sevindim,</i> diyerek selamlaşırdı ki? Bu, bir cenazede yaşlı bir büyükanneye söylenecek türden bir cümleydi.</p>

  <p>"David, görev hazırlık ekibi tarafından çok beğeniliyor," diye açıkladı John Jones. "Ve CHERUB'un bugüne dek üstlendiği en önemli görevlerden birinde, onunla birlikte çalışacak iki iyi ajana ihtiyacımız var."</p>

  <p>James, sırıtmasına engel olamıyordu. "Büyük bir iş olduğunu biliyordum,"&nbsp;<span style="font-size: 1em;">diye kekeledi. "Yani... Dave'in ününü herkes bilir. Onu önemsiz bir göreve gönderecek değilsiniz ya."</span></p>

  <p>Dave, James'i rahatlatan bir ifadeyle, "Sen de fena değilsin James," dedi.</p>

  <p>"Personel dosyanı okudum. Sadece iki göreve gitmişsin ama sayısal azlığı, kaliteli işlerle kapatıyorsun."</p>

  <p>"Sağ ol," diyerek sırıttı James. Bu iltifat, kampüsün kahramanı karşısında biraz daha rahatlamasını sağlamıştı. "Peki, bu görev neyle ilgili?"</p>

  <p>Dave, John Jones'a baktı. "Ona gösterebilir miyim patron?"</p>

  <p>John başını sallayarak onayladı. "Sen göstermeden önce James'e bir şeyi açıklayayım: Bu görevi kabul etsen de etmesen de, şu andan itibaren bu odada duyacağın her şey bu odanın içinde <i>kalmalı."</i></p>

  <p>James başını salladı. "Elbette, her zaman olduğu gibi."</p>

  <p>Dave kolunu kanepenin yanına uzatarak, arkasında bir dipçiği, altında da tetik mekanizması olan geniş bir alüminyum boru çıkardı.</p>

  <p>"Bunun ne olduğunu biliyor musun?"</p>

  <p>"Füzeye benziyor," dedi James.</p>

  <p>"Tek seferde bildin," diye karşılık verdi Dave. "Omzuna yerleştirip bir tanka, helikoptere filan nişan alıyorsun. Tek atış yapıp, fırlatma modülünü çıkarıp atıyorsun. Bu, en yeni modellerden biri. Füzenin on kilometre menzilli ve bir oda dolusu inek öğrenciden daha fazla beyin gücüne sahip, katı-sıvı yakıt karışımlı bir motoru var."</p>

  <p>John daha ayrıntılı bilgi verdi. "Senin doğduğun yıllarda James, Amerikalılar birinci Körfez Savaşı'nda Tomahawk seyir füzelerini kullandılar.</p>

  <p>O zamana kadar herkes uçaklarla yerden beş kilometre yükseklikten güdümsüz füzeler atıyor ve şansının yaver gitmesi için dua ediyordu. Yirmi bombadan biri isabet ederse şanslı, bir hedefin yakınlarında yaşıyorsan şanssız sayılıyordun. Sonra Tomahawk füzeleri çıktı. Birdenbire, savaş bölgesinden beş yüz kilometre uzaktaki bir kontrol odasında otururken, hedefi yüzde doksan dokuz tam göbeğinden vurabilecek kadar isabetli füzeler gönderebilir hâle gelindi. Bu kadar yüksek isabet düzeyi Amerikalılara büyük bir taktiksel üstünlük sağladı, ama bu da ucuza gelmedi: Her bir Tomahawk'in değeri yarım milyon dolardı. Körfez Savaşı süresince her gün füzelere iki milyar dolar harcıyorlardı ve bu 'Kovboylar' bile ortalığa bu kadar çok para saçacak durumda değildi."</p>

  <p>Dave füzeyi, bakması için James'e uzattı.</p>

  <p>"Dolayısıyla," diye devam etti John, "bilim insanlarının karşısındaki en büyük zorluk, hassas güdümlü füzeleri daha büyük yapmak ya da menzillerini veya isabet düzeylerini artırmak değildi. Asıl zorluk, bunları ucuzlatmaktı.</p>

  <p>Elinde tuttuğun silah, on beş yıllık geliştirme çalışmasının ürünüdür. Resmi kısaltması HGOAF: Hassas Güdümlü Omuzdan Ateşlemeli Füze, ama herkes ona 'Kanka' füzesi diyor.</p>

  <p>Bilgisayarlarda ya da arabalardaki navigasyon sistemlerinde bulabileceğin türden, her yerde satılan parçalardan üretiliyor. İnternet tarayıcısı olan herhangi bir dizüstü bilgisayar ya da el cihazıyla hedef verilerini programa girebiliyor veya uydu bağlantısı aracılığıyla, bir araba ya da gemi gibi hareketli bir hedefin anlık verilerini yükleyebiliyorsun. Daha sonra yapman gereken tek şey, karadan ya da helikopterle havadan, hedefinin on kilometre yakınına gitmek. Silahın tehlikeli ucunu gökyüzüne doğrultuyor, tetiği çekiyorsun ve füze neşeli zikzaklar çizerek hedefe doğru ilerliyor."</p>

  <p>James metal boruyu beğeniyle evirip çevirdi. "Peki, bunun maliyeti ne kadar?" diye sordu.</p>

  <p>"O bir maket," dedi John. "Ama gerçeklerinin tek atışı on beş bin dolardan ucuza geliyor. Elbette Amerikalılar bu tür bir teknolojiyi sadece müttefiklerine satarlar."</p>

  <p>James tetiği çekip "fiyuvvvv" diye bir ses çıkardıktan sonra, "Harika," dedi.</p>

  <p>"Para biriktirmeye başlayacağım."</p>

  <p>John gülümsedi. "Aslına bakarsan James, bunların gerçeklerine dokunabileceğini <i>umuyoruz."</i></p>

  <p>"Amerikalıların müttefikimiz olduğunu sanıyordum. Bize bunlardan satmıyorlar mı?"</p>

  <p>John keyifsiz bir şekilde gülümsedi. "Üreticiler, saha denemeleri için İngiliz ordusuna otuz beş tane üretim öncesi örnek verdiler. Yaklaşık üç hafta önce, bunları Nevada'daki askeri üsten alması için bir Kraliyet Hava Kuvvetleri kargo uçağını gönderdik. Füzeleri taşıyan kamyon gelmedi."</p>

  <p>James irkilerek, "Yani birisi füzeleri çaldı mı?" diye sordu.</p>

  <p>"Kesinlikle öyle," diyerek başını salladı John. "Tek tesellimiz, füzeleri kimin çaldığını bildiğimizi düşünüyor olmamız."</p>

  <p>"Teröristler mi?"</p>

  <p>"Hayır; en azından, doğrudan teröristler değil. ABD istihbaratı, füzelerin Jane Oxford isimli yasa dışı bir silah tüccarı adına çalındığını düşünüyor.</p>

  <p>Doğru alıcılar olduğunda, bu füzelerin değeri milyonlarca doları bulur. Kir terörist örgüt ya da beş para etmez bir diktatör bunları alacak kadar çok parayı toplayana dek, Jane'in silahları elinde tutacağını tahmin ediyoruz. Bu konuda haklı olduğumuzu varsayarak, Jane Oxfordun açgözlülüğünün bize zaman kazandıracağını düşünüyoruz."</p>

  <p>"Bu füzelerden bir tanesi ne kadar hasara yol açar?" diye sordu James.</p>

  <p>"Çok büyük bir patlama yaratacak kadar büyük değiller," diye açıkladı John. "Ama böylesine hassas bir silahla zaten büyük patlamalara da ihtiyacın olmaz. Londra'nın herhangi bir banliyösündeki bir teröristin, yatak odasının penceresinden dışarı bir Kanka füzesiyle nişan aldığını ve Buckingham Sarayı'nda Majesteleri Kraliçe'yi yatağında havaya uçurduğunu düşünebiliyor musun? İşte böyle bir güçten söz ediyoruz."</p>

  <p>"Füze ateşlendikten sonra ona karşı savunma oluşturmak için yapılabilecek bir şey var mı?"</p>

  <p>"Pek yok," dedi John. "Amerikalılar, hızla ateşlenebilen bir Phalanx füzesavarı açık kasa bir kamyona yerleştirerek başkanlarını korumanın yollarını araştırıyorlar. Ama biz burada, gemilerde kullanılmak üzere tasarlanan, dakikada bin tane yirmi milimetrelik mermi atabilen bir silahtan söz ediyoruz. Başkanlık konvoyu geçerken kazara ateş almasını istemezsin."</p>

  <p>"Kesinlikle öyle," diye sırıttı James. "Peki, bu füzelerin geri alınması işinde CHERUB'un görevi ne?"</p>

  <p>"Atlas Okyanusunun iki tarafında da hükümetler, panik yaşanmaması için, çalınan füzeler konusunda kamuoyuna bilgi vermemeyi kararlaştırdı," dedi John.</p>

  <p>Dave araya girdi. <i>"Ve</i> terörizmle mücadeleyi kazandıklarını iddia eden pek çok siyasetçinin aptal durumuna düşmemesi için."</p>

  <p>"Sorun şu ki," diye söze devam etti John, "Atlas'ın iki tarafındaki güvenlik güçleri ve istihbarat kuruluşları, 1980'lerin başlarından bu yana, Jane Oxford'un ve diğer örgüt üyelerinin izini bulmaya çalışıyor. Son otuz yılda yakalayamadıkları birini şimdi yakalayabileceklerine inanmaları için yeni bir neden yok. Fakat Amerikalılar, sıra dışı bir ipucu elde ettiler. Sadece sizin yaşınızda birilerinin peşine düşebileceği bir ipucu."</p>

  <p>"Amerikalıların kendi CHERUB'ları yok mu?" diye sordu James.</p>

  <p>John başını hayır anlamında sallayarak masasının çekmecesinden görev talimatını çıkarıp James'in kucağına attı. "Bunu okusan iyi olur."</p>
</body>
</html>
