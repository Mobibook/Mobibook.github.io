<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <meta content="pdftohtml 0.36" name="generator" />
  <meta content="2016-03-16T23:34:47+00:00" name="date" />
  <link href="../Styles/Style_Hoca.css" rel="stylesheet" type="text/css" />
</head>

<body class="calibre">
  <h2>26. TEKNOLOJİ</h2>

  <p>FBI ekibi, çocukların hareketlerini Lauren'ın şortunun cebindeki bir cep telefonunun sinyali aracılığıyla izliyordu. Curtis telefon açarken, Lauren da sahildeki tuvaletlerden birine gitmesi gerekiyormuş gibi yaptı. Kabinlerden birine girip kapıyı kilitledi, kapaklı küçük cep telefonunu çıkardı ve hızlı arama tuşuna basıp Phoenix'teki FBI ofisini aradı. Theo'ya tam olarak nerede bulunduklarını ve Curtis'in, babasının yakınlarda bir yerde yaşadığını söylediğini anlattı.</p>

  <p>John Jones ve Marvin Teller birkaç saat önce Los Angeles'a gelmişlerdi ve havaalanında gelişmeleri bekliyorlardı. İkinci bir FBI ekibi de yaklaşık 750&nbsp;<span style="line-height: 1.3em; text-indent: 1em;">metre mesafeden James ile Lauren'ı takip etmek için cep telefonu sinyallerini kullanıyordu.</span></p>

  <p>Curtis ve Lauren telefon görüşmelerini yaparken, Times de bir gazete makinesine elli sent atıp LA Gazette adlı bir Los Angeles gazetesi satın aldı.</p>

  <p>Curtis'in baş sayfadaki fotoğrafı iyi görünüyordu; ama Marvin Tellerin ekibinden biri, James'in suç dosyasına girip Phoenix mahkeme salonunda çekilen fotoğrafının üzerinde oynamış olmalıydı, çünkü fotoğraf James'e hiç benzemiyordu.</p>

  <p>James, gazetedeki haberi okudu:</p>

  <p><b>SABAH 4 HABERLERİ - İKİ ÇOCUK (14) ARİZONA MAKS'TAN KAÇARKEN BİR GÖREVLİYİ ÖLDÜRDÜ</b></p>

  <p>(Maricopa, Arizona) Cezaevi görevlisi Scott Warren, iki erkek çocuğun cezaevinden tehlikeli kaçışı sırasında öldü. On dört yaşındaki James Rose ve Curtis Oxford'un maksimum güvenlikli bir yerden kaçmayı başaran ilk küçük yaştaki suçlular olduğu sanılıyor.</p>

  <p>Oxford, hâlen FBI'ın En Çok Arananlar listesinde ikinci sırada bulunan, uluslararası üne sahip silah kaçakçısı Jane Oxford'un oğlu. Rose ise, daha önce yine kaçmaya çalıştığı için ayrı bir hücrede tutulduğu Omaha Eyalet Hapishanesi'nden, kısa süre önce Arizona Maks'a nakledilmiş bir tutuklu.</p>

  <p>Kaçışın ardından, iki polis memuru da, 163 yolunda batıya giden yönde kurulmuş barikatlarda, hapishane cephaneliğinden çalınmış bombalar ve şok tabancasıyla etkisiz hâle getirildi.</p>

  <p>Bu başarısızlığa karşın, Arizona Eyalet Polisi sözcüsü, polis memurlarının bu iki genç katili yeniden yakalayacaklarından emin olduklarını açıkladı.</p>

  <p>6500 mahkûm kapasiteli, yüksek teknoloji ürünü Arizona Maksimum Güvenlik Hapishanesi, 2002 yılındaki açılışından bu yana pek çok teknik sorun yaşadı. Bunlar arasında, güvenlik sistemlerini denetleyen bilgisayar yazılımlarındaki önemli kusurlar ve düşük maaşlar nedeniyle hapishanede hâlâ %30 eleman açığının olması da yer alıyor.</p>

  <p>Hapishane çalışanları ve dostları, kaçış sırasında hayatını kaybeden 32&nbsp;<span style="line-height: 1.3em; text-indent: 1em;">yaşındaki memur Scott Warren için bir anma töreni düzenlediler. Ailesi bilinmeyen bir New York'lu olan Warren'a önce biber gazıyla saldırılmış, sonra da çocuklar Warren'in ağzını ve ellerini bağlamış. Solunum yolu &nbsp; hastalığı olduğu bilinen Warren'in, spreyden kaynaklanan bir astım krizi sonucunda öldüğü tahmin ediliyor. Ayrıca, bir kadın gardiyan da bayılma nedeniyle hastaneye kaldırıldı ve başındaki kesiklere de dikiş atıldı. Barikatta yaralanan iki polis memurunun vücutlarındaki hafif sıyrıklar ve bereler de tedavi edildi.</span></p>

  <p>Üç çocuk, kumsalın kenarındaki bir banka oturup gazete okudular ve bir süre sonra Curtis'in, babasının adına istettiği limuzin yolun kenarında durdu.</p>

  <p>Otoyolda bir saatlik yolculuktan sonra, kentin doğudaki dış kesimlerinde yer alan Pasadena'da bir iş merkezine vardılar.</p>

  <p>Siyah Mercedes, aynalı siyah camlarla kaplanmış kübik bir binanın dışındaki otoparkta durdu. Otomatik kapının üstündeki şirket logosunda bir savaş uçağı ve onun üstünde <i>Etienne Savunma Danışmanlık</i> yazısı vardı.</p>

  <p>Yüksek bir bankonun arkasında oturan güvenlik görevlisi, pis görünüşlü üç çocuğun resepsiyona doğru yürüdüğünü fark edince şaşırdı. Kaslı bir adamdı; işyerlerinin girişinde oturup bekleyen orta yaşlı görevlilerden çok, bir bar fedaisine benziyordu.</p>

  <p>Curtis dirseklerini resepsiyonun bankosuna dayadı. "Dâhili 5-5-3'ü arayın ve Bay Etienne'e, Curtis'in kendisini görmeye geldiğini söyleyin."</p>

  <p>Curtis asansöre doğru yürüdü ama güvenlik görevlisi onu geri çağırdı.</p>

  <p>Sert bir sesle, " <i>Bir</i> adım daha atma evlat," dedi. Masanın arkasındaki telefonu alıp 5-5-3'ü çevirdi.</p>

  <p>Kısa bir görüşme yaptı.</p>

  <p>"Anlaşılan sizi bekliyorlar," diyerek, kocaman parmaklarıyla çocuklara asansör kapısını işaret etti.</p>

  <p>Görevli, asansörün kontrol paneline güvenlik kartını okuttu ve kapı kapanmadan önce aceleyle kabinden dışarı çıktı. Çocuklar doğrudan beşinci kata çıktılar, geniş bir resepsiyon alanına geldiler ve gri bir takım giymiş olan orta yaşlı bir kadın tarafından karşılandılar.</p>

  <p>Kadının kollarına aldığı Curtis gülümseyerek, "Selam Margaret," dedi.</p>

  <p>"Büyümüşsün," dedi Margaret. "Seni son gördüğümde dokuz ya da onyaşlarındaydın... Ne yazık ki baban Boston'da bir konferansta, ama haberleri televizyonda görmüş ve bana bir mesaj gönderip buraya gelebileceğinizi söyledi."</p>

  <p>James, gösterişli halojen lambalara ve duvarlardaki soyut resimlere baktı.</p>

  <p>Bir savunma danışmanının ne iş yaptığı konusunda hiçbir fikri yoktu; ama şirketin sahibi gerçekten de Curtis'in babasıysa, mutlaka Jane Oxfordla da bağlantısı var demekti.</p>

  <p>"Güvenli bir yere gitmeniz için evrakları ve uçak biletlerini hazırlamam biraz zaman alacak. Bu sırada üçünüz de Bay Etienne'in banyosunu kullanıp kıyafetlerinizi değiştirebilirsiniz. Açsanız, öğle yemeği sipariş edeyim."</p>

  <p>Bay Etienne, isterse rahatlıkla bu ofiste yaşayabilirdi. Dev bir çalışma masası ve duvardaki ekranlarda dönüp duran Bloomberg mali verileriyle burası bir işyeriydi; ama aynı zamanda bir banyo, kocaman koltukların olduğu &nbsp; bir dinlenme odası ve hatta içinde bir yatak ve takım elbiselerle dolu bir gardırop bulunan ek bir oda daha vardı.</p>

  <p>Çocuklar sırayla duş aldıktan sonra, Margaret yakınlardaki restoranların menülerini getirdi. Pahalı bir hamburgercide karar kıldılar.</p>

  <p>James biftekli sandviç ve soğan halkalarını iştahla yedikten sonra, Lauren'ın doyduğunu söylemesi üzerine iki kişilik çikolatalı tatlıyı tek başına mideye indirdi. CHERUB'da sıkı bir diyet listesine uymak zorunda olduğu için aşırı yemekten genellikle kaçınıyordu; ama bir hafta hapishane yemeği yedikten sonra, kendini şımartmaya hakkı olduğunu düşündü.</p>

  <p>Curtis, dinlenme salonundaki televizyonu açtı ve yerel bir haber kanalı buldular. Yarım saatte bir tekrarlanan haber bültenlerinden her birinin sonunda kaçışla ilgili kısa bilgiler veriliyordu. Lauren, temiz tişörtü ve şortlarıyla James'in yanında kıvrıldı ve hemen uyuyakaldı.</p>

  <p>James ise kaçış sırasında yorgunluk hissetmeyecek kadar gergindi, ama şimdi midesi dolu, kafası sakin olunca, son elli saattir hemen hemen hiç uyumadığını fark etti. Gözlerini kapatıp hemen uykuya daldı.</p>
</body>
</html>
