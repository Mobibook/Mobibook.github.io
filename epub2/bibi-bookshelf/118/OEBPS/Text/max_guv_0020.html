<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <meta content="pdftohtml 0.36" name="generator" />
  <meta content="2016-03-16T23:34:47+00:00" name="date" />
  <link href="../Styles/Style_Hoca.css" rel="stylesheet" type="text/css" />
</head>

<body class="calibre">
  <h2 class="calibre12" id="calibre_pb_8">20. ZAMAN</h2>

  <p><i>Tabii ki eminim.</i> Sözcükler James'in ağzından kolayca çıkıvermişti. Görev kurtarılmıştı ve Scott elini tutup sert bir şekilde sıkarken James kendini kahraman gibi hissetti.</p>

  <p>Ama merdivenlerden inip eğitim bloğundan çıktıktan sonra gerçeğin farkına vardı. Güneş korkunçtu ve hapishane kompleksini kuşatan dikenli teller sıcağın altında parıldıyordu. Aynı ışık, avluyu arşınlayan avcıların güçlü gövdelerine ve hücre bloğunun çatısındaki gardiyanların ellerinde tuttukları silahlara da vuruyordu.</p>

  <p>James, çevresine bakıp kendini nasıl bir işin içine attığını fark edince, bez ayakkabılarının altındaki kum tanelerinden bile daha küçük olduğunu hissetti: Gezegendeki en azılı insanları kapalı tutmak için inşa edilmiş acımasız bir makinenin içinde, on üç yaşında, yalnız bir çocuktu. Bir an için koşarak odaya dönüp John'a fikrini değiştirdiğini söylemeyi düşündü. Durdu, derin bir nefes aldı ve dilini kurumuş dudaklarının üstünde gezdirdi.</p>

  <p>James, Miami'de korkudan ölerek karşısındaki adama tetiği çektiği anı düşündü. Korkunç bir deneyimdi ama şu anda bu deneyimden güç alabilirdi.</p>

  <p>Eğitim sürecini, eğitmenler onu acı eşiğinin ötesinde zorlarken yapamayacağını düşünüp de yaptığı her şeyi düşündü. Ne zaman bir öğrenci vazgeçme noktasına gelse, Bay Speaks kulaklarına şöyle bağırırdı: <i>Bu iş zor</i> <i>ama CHERUB ajanları daha da zorludur.</i> James bu cümleden o kadar bıkmıştı ki bir daha asla duymak istemeyeceğini düşünmüştü, oysa şimdi bu sözcükler içini rahatlatıyordu.</p>

  <p>Tekrar yürümeye başladığında fısıldadı. "Bu iş zor ama CHERUB ajanları daha da zorludur."</p>

  <p class="scenebreak">***</p>

  <p>Avlunun en rahat olduğu zaman, mahkûmların gece için hücrelerine kilitlenmelerinden önceki saatti. Güneş batmıştı ve hafif esinti, sıcaklığı dayanılır hâle getiriyordu. James barfiks çubuklarının yanında Curtis'le oturuyor, bu sırada Elwood ve diğerleri de gün içinde kantin formlarını Kirch'ün yatağına bırakmamış olan birkaç şanssız çocuğu yakalamak için fırsat kolluyorlardı.</p>

  <p>James ve Curtis bir saat boyunca kumların içinde oturup konuşmuş, öykülerini anlatmış, arkadaşlık etmişlerdi.</p>

  <p>James, sanki ilk kez duymuş gibi şaşkınlıkla Curtis'e bakarak, "Demek üç kişiyi silahla öldürdün ve kendi beynini patlatmaya çalıştın," dedi. "Seni sokakta görsem normal bir çocuk olduğunu düşünürdüm."</p>

  <p>Curtis, Elwood ve Kirchten daha akıllı bir arkadaş bulmanın sevinciyle gülümsedi. "Ben büyürken sürekli taşınıyorduk. Kanada, Meksika, hatta bir süreliğine Güney Afrika. Çok iyiydi; sadece annem ve ben vardık, ama birkaç yasal sıkıntı yaşadık. Ben de strese girmeye, annem enselenirse neler olacağını düşünmeye başladım. Bazen çok mutsuz oluyordum. Sanki bütün dünya üstüme geliyormuş gibi hissediyor, çok karamsar bir duygu yaşıyordum."</p>

  <p>"Doktora filan gittin mi?" diye sordu James.</p>

  <p>Curtis evet der gibi başını salladı. "Her türlü ilacı kullandım. Yaşadığımız yerlerin çoğunda annem beni psikiyatriste götürürdü. Onların her biri de sanki çok şey biliyormuş gibi görünürlerdi ama birbirilerinden farklı yanıtlar verirlerdi. Bana sorarsan psikiyatristler şarlatan.</p>

  <p>İki yıl önce işler gerçekten kötüleşmeye başladı. Yatağa yatıp bütün gün yorganın altında kalıyordum. Annem beni Philadelphia'da, bir dergide yazısını okuduğu ünlü bir psikiyatriste götürdü. Adam sorunlarımın, hayatımda bir düzen olmamasından kaynaklandığını düşünüyordu; oradan oraya taşınmak, doğru dürüst okula gitmemek, yaşıtlarımla ilişki kuramamak. Bu yüzden beni askeri okula göndermek gibi parlak bir fikri annemin aklına soktu. Beni göndermemesi için yalvardım ama tam bir baş belasıydım ve annem bunun dışında her şeyi denemişti; bu yüzden adamın önerisine uydu. Kenef gibi bir yerdi. Her sabah uyandırıp koşturuyorlardı. Yatak yapıyorsun, postal boyuyorsun, yani askerlerin yaptığı her şeyi yapıyorsun işte. Bir gece komutan kravatımı doğru bağlamadığım için canıma okudu. Elime bir tırnak fırçası verip dev gibi banyonun tamamının yerlerini ovmamı söyledi. On dakika kadar yaptım, sonra kaçtım, silah dolabını açtım ve komutanın arabasının anahtarını çaldım. İki saat sonra üç ceset vardı ve Arizona polisinin yarısı bana silah doğrultmuş durumdaydı."</p>

  <p>James sırıtarak, "Kaçığın birini kaşımaya kalkarsan olacağı budur işte,"</p>

  <p>derken, Curtis'in Philadelphia'daki ünlü çocuk psikiyatristine gittiğini John ya da Scott'u görür görmez söylemeyi aklına yazdı. "Hâlâ depresyona giriyor musun?"</p>

  <p>"Pek değil," dedi Curtis. "Ama burası bazen çok sıkıcı oluyor."</p>

  <p class="scenebreak">***</p>

  <p>James akşam boyunca Curtis'in küçük televizyonunu izledi ve Stanley DufFın atıştırmalıklarını yedi. Stanley'nin hırpalanmış kardeşi hastaneden dönmüştü. Raymond, dolabındaki her şeye Kirch'ün el koyduğunu görünce ağlayacak gibi olmuştu. Değiştirebileceği iç çamaşırı ya da yastığı bile kalmamıştı.</p>

  <p>James, boğazından yatağa bastırılmış ve gözlerinin önünde keskin bir usturayla uyandığında, karşısındakinin Raymond Duff olduğunu sandı ama yanılıyordu.</p>

  <p>"Bizden biri misin?"</p>

  <p>James ter kokusu aldı, sırıtan dişler gördü ve çok acı çekeceğinizi anladığınız zaman hissettiğiniz gibi büyük bir korku duydu.</p>

  <p>Elwood, "Bizden biri misin?" diye bir kez daha hırladı.</p>

  <p>Curtis ve diğer dazlaklar, James'in yatağının çevresinde durmuş kahkahalarla gülüyorlardı.</p>

  <p>"Evet," dedi James ama nefes borusunu ezen parmaklar yüzünden sesi kurbağa gibi çıktı.</p>

  <p>Kirch, yandaki yataktan kolunu uzatıp James'in yanağına ıslak bir fırçayla hafifçe vurdu.</p>

  <p>"Gözüme fazla tüylü göründün Rose."</p>

  <p>Elwood usturayı James'in cildine bastırdı, neredeyse kesecekti.</p>

  <p>"Bu da ne böyle?" dedi James heyecanla. "Yapmayın ama çocuklar..."</p>

  <p>Elwood, "Bizden biriysen," diye sırıttı, "topa benzeyen o saçlarından kurtulman gerek."</p>

  <p>Kirch, ıslak bir tıraş fırçasını James'in yüzüne doğru salladı.</p>

  <p>Elwood çekilip kurbanının yatakta oturmasına izin verirken James, "Saçımı kesin," dedi. "Ama Abe'e verdiğini pilli tıraş makinesini kullanamaz mısınız?"</p>

  <p>Kirch, Curtis ve bu sahneyi izlemek için yataklarından kalkan üç kişi güldüler.</p>

  <p>Elwood, "Elektrikli makinenin nesi zevkli? diye kıkırdadı.</p>

  <p>"Korkmuyorsun, öyle değil mi?"</p>

  <p>James, sabahın üçünde burnuna bir ustura dayamış bir psikopat tarafından uyandırılmaktan dolayı hiç endişelenmemiş gibi, "Senden neden korkayım ki?"diye sordu.</p>

  <p>Kirch tıraş fırçasıyla yaklaşıp sıcak ve sabunlu suyu James'in saçlarına sürdü. Birkaç kez daha sürdükten sonra sıkıldı ve bu vıcık vıcık karışımın tamamını James'in başından aşağı boşalttı. Karışım gözüne kaçınca, James acıyla yüzünü buruşturdu.</p>

  <p>Elwood, "Kıpırdanmasan iyi olur," diyerek kıkırdadı.</p>

  <p>Usturayı James'in alnına koyup yukarı doğru çekti. Sabunlu, sarı bir saç kümesi James'in kucağına düştü. James'in kafası saçsız noktalar, saçma sapan &nbsp; perçemler ve usturanın kestiği kanlı izlerden oluşan korkunç bir hâl alıncaya kadar Elwood oradan buradan saçlar kesmeye devam etti.</p>

  <p>Yaptığı resmi beğenen bir ressam gibi biraz uzaklaşan Elwood, "Mükemmel," dedi.</p>

  <p>Dazlaklar yavaş yavaş yataklarına dönerken gülmekten ölüyorlardı.</p>

  <p>Diğerleri yatarken Curtis elinde pilli bir saç makasıyla geldi.</p>

  <p>"Şu dağınıklığı düzeltmemi ister misin?"</p>

  <p>James ve Curtis banyoya gittiler. James bir havluyu ıslatıp kafasındaki sabun ve kanı temizledikten sonra diz çöktü ve Curtis eğilip kafası tamamen dazlak olana kadar tıraş etti.</p>

  <p>Makinenin parçasını muslukta temizlerken, "Demek ağabeyin geri gelmeyecek?" diye sordu.</p>

  <p>"Şu Warren denen gardiyan, Dave'in daha önceki kaçış denemeleri ve Stanley'in boynunu kırması da düşünüldüğünde, yüksek riskli mahkûm olarak sınıflandırılmasının talep edildiğini söyledi. Süpermaks bloğunda tek başına bir hücreye koyulacakmış."</p>

  <p>"Yani kaçış işi yattı mı?"</p>

  <p>"Dave olmadan zor," diye fısıldadı James. "Ama amcam kız kardeşimi fena dövüyor ve gerçekten de çıkıp onu kurtarmak istiyorum. Aslında Dave olsa iş filan bulabilirdi ama bizim yaşımızda birinin dışarıda yardımsız yaşayabileceğini sanmıyorum."</p>

  <p>"Annem hakkında söylediklerimi hatırlıyor musun? Hani saklanmaktan, sahte isimlerle yaşamaktan filan söz etmiştim?"</p>

  <p>James evet der gibi başını salladı.</p>

  <p>"Annem şu anda nerede bilmiyorum. Ama onunla bağlantı kurabilecek birilerini tanıyorum. Birlikte kaçarsak sana yeni bir hayat kurabilir."</p>

  <p>James, yüzüne yayılmak için çabalayan kocaman sırıtışı engelleyerek alaycı görünmeye çalışırken, "Şimdi de <i>sen</i> mi kaçmak istiyorsun yani?" dedi.</p>

  <p>"Kaybedecek bir şeyim yok. Tahliyesiz ömür boyu hapis cezasına bir gün daha ekleyemezler. Hem beni vursalar ne yazar ki? Arizona Maks'ta yaşamaya değer ne var?</p>

  <p>James kesin bir dille, "Benimle kaçmana izin <i>verirsem,</i> sadece sen, ben ve kız kardeşim olacağız. Bu benim gösterim ve Elwood ya da diğer delilerin zorla aramıza katılmasını istemiyorum."</p>

  <p>Curtis başını sallayarak onayladı. "Çenemi kapalı tutarsam beni de götürecek misin?"</p>

  <p>"Buradan bensiz çıkamazsın, ben de dışarıda sensiz ayakta kalamam, diyerek gülümsedi James. "Hayat ne komik. Bu kader olmalı... Ya da onun gibi bir şey."</p>
</body>
</html>
