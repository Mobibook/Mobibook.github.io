<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <meta content="pdftohtml 0.36" name="generator" />
  <meta content="2016-03-16T23:34:47+00:00" name="date" />
  <link href="../Styles/Style_Hoca.css" rel="stylesheet" type="text/css" />
</head>

<body class="calibre">
  <h2>27. KIRSAL BÖLGE&nbsp;</h2>

  <p>Çocuklar uyandığında Margaret çoktan yerel bir alışveriş merkezine gidip her biri için, sonraki yolculuklarında giyebilecekleri kıyafetler satın almıştı. Bu mantıklı bir önlemdi, çünkü kaçışı araştıran polisler, çocukların yanlarında götürdükleri kıyafetleri tespit etmeye çalışacaklardı.</p>

  <p>James ve Curtis'e eşofman ve spor ayakkabı, Lauren'a ise beyaz elbise, pembe bez ayakkabı ve gümüş rengi parlak bir saç bandı alınmıştı. Kızın yüzündeki ifade, çeliği bile eritecek kadar sertti. Lauren en son yedi yaşında, bir düğünde nedimelik yapacağı zaman elbise giymiş ve ondan kurtulmak için de çamurun içinde dolaşmıştı.</p>

  <p>Margaret ve Curtis kendilerini duyamayacak kadar uzaklaştığında, James kahkahalarla uluyarak, "Çok <i>tatlı</i> görüneceksin," dedi.</p>

  <p>Lauren ise parmağını ağabeyinin yüzüne doğru sallayarak öfkeyle, "Tek bir kelime daha," dedi. "Tek bir kelime daha edersen seni yere yıkarım."</p>

  <p><i>" Tam da</i> küçük prensese göre."</p>

  <p>Lauren telaşla yerdeki halının üstüne bakarak, "Bir dakika," dedi nefes nefese. "Kirli şortum nerede?"</p>

  <p>James omuz silkti. "Herhâlde biz uyurken Margaret almıştır."</p>

  <p>"Kahretsin," diye bağırdı Lauren. Cep telefonu şortun cebindeydi. Koltuk minderlerinin altına filan saklamalıydım."</p>

  <p>James, belki şortun cebinden yere düşmüştür diye etrafa baktı. "Gittiyse gitti," dedi. "Masum bir tavır takınıp Margaret'tan telefonunu isteyebilirsin ama bana kalırsa bu kadın Etienne'in sekreterliğinden daha fazlasını yapıyor.</p>

  <p>Bizi izlemek için telefonu kullanabileceklerini biliyordur ve eminim onu sana geri vermeyecektir."</p>

  <p class="scenebreak">***</p>

  <p>John Jones ve Marvin Teller, bütün öğleden sonrayı Los Angeles havaalanındaki FBI ofisinde oturarak geçirdiler. Theo Monroe ve artık gerçek ismi olan Warren Reise'ı kullanan ve kısa saçlarıyla hava atan Scott Warren da, Phoenix'ten tarifeli bir uçakla yeni gelmişlerdi.</p>

  <p>Warren kasvetli ofise girer girmez, John ayağa kalkıp elini sıktı. "Ölümden döndün dostum. Burnun dağılmış. Kırıldı mı?"</p>

  <p>Warren başıyla onayladı. "James sadece on üç yaşında olabilir, ama bu şimdiye kadar yediğim en sert yumruklardan biriydi."</p>

  <p>"Onları böyle eğitiyoruz işte," diyerek sırıttı John. "CHERUB'a iş görüşmesine gittiğimde, dövüş sanatları eğitim alanını göstermişlerdi bana.</p>

  <p>Kara kuşaklı o sekiz-dokuz yaşındaki çocukların en korkutucu hareketleri yaptığını görünce inanamamıştım... şu kadarını söyleyeyim, <i>hiçbirine</i> bulaşmak istemem"</p>

  <p>Marvin, evet der gibi başını salladı. "Kesinlikle çok etkileyici sonuçlar almışsınız. Geçen gün Lauren'la birlikteyken, on yaşında bir kızla konuşmakta olduğumu kendime sürekli hatırlatmak zorunda kaldım."</p>

  <p>John, "Çocukların beyinleri sünger gibi," diye açıkladı. "Çoğu yetişkinin sandığından çok daha fazlasını yapabilirler. MIş'te çalışırken ajanları, yabancı dil öğrenmeleri için altı aylık kurslara gönderiyorduk. CHERUB ise on bir yaşında zeki bir çocuğu aynı standartta sadece iki ayda yetiştirebilir...</p>

  <p>Arizona'dan ayrılmadan önce Dave'in durumuna baktınız mı?"</p>

  <p>Theo ceketini duvardaki askıya asarken başını evet anlamında salladı.</p>

  <p>"Dave'e hastanede okuması için kitaplar aldım. Fiziksel açıdan iyi ama kaçışa dâhil olamadığı için hâlâ epeyce üzgün. Arizona Eyalet Polisi bu sabah erkenden onunla konuşmaya geldi. Daha önce anlaştığımız gibi, birkaç sahte soruya cevap verdi."</p>

  <p>"Peki, doktor Dave'in Arizona Maks'a dönemeyeceğine dair rapor verecek mi?" diye sordu John.</p>

  <p>"Kesinlikle," dedi Theo. "Doktor durumu biliyor ve hastane de yatak parası ödendiği sürece pek aldırış etmiyor."</p>

  <p>"Aslında Dave'i İngiltere'ye göndermek istiyorum. Ama Oxford yıllardır gizli operasyonlarımızın kokusunu almakta o kadar başarılı oldu ki, kadının içine kurt düşerse diye Dave'i Arizona polis sisteminden çıkaramıyorum."</p>

  <p>"Diğer ikisi ne durumda?" diye sordu Warren.</p>

  <p>"Öğleden sonrayı Etienne Savunma Danışmanlık'ın merkez binasında geçirdiler," diye açıkladı Marvin. "İki yerel ajanımız sürekli binanın dışındaydı. Çocuklar yarım saat önce limuzinle alındılar. Limuzin şirketi &nbsp; şifresiz telsiz hattı kullanıyor ve sinyallere göre biz burada konuşurken onlar da Orange County havaalanına gidiyorlar."</p>

  <p>Theo, "Etienne'i de takip ediyor muyuz?" diye sordu.</p>

  <p>"Hayır," dedi Marvin. "FBI'da Jean Etienne'le ya da şirketiyle ilgili hiçbir kayıt yok. Pasadena'da bunun gibi yüzlerce küçük ileri teknoloji şirketi var: Kaliforniya Teknoloji Enstitüsü onları sanki mıknatıs gibi kendine çekiyor.</p>

  <p>Etienne, askeri donanım geliştirmekte uzman. Büyük silah üreticilerinin çoğu için danışmanlık yapmışlar. Son teknoloji ürünleri: İnsansız uçak, reaktif çelik yelek, elektromanyetik titreşim silahlan."</p>

  <p>"Yani Jane Oxford için bir paravan şirket mi?"</p>

  <p>"Bundan emin olmak için henüz çok erken Theo. şu anda Etienne'i soruşturmaya başlarsak, kuşku uyandırıp James ile Lauren'ı tehlikeye atarız.</p>

  <p>Ama önünde sonunda soruşturacağız ve eğer bahis meraklısı biri olsaydım, bütün paramı Oxford ile Etienne'in işbirliği yaptığı iddiasına yatırırdım."</p>

  <p>Theo gülümsedi. "Uç yıl önce bu ekibe katıldığımdan bu yana elde ettiğimiz en iyi ipucu bu."</p>

  <p>"Etienne Savunma Danışmalık şirketi leziz bir av," diyerek başını salladı Marvin. "Ama şirket hiçbir yere kaçmıyor. şu anda, asıl balinayı bulmaya çalışan küçük CHERUB ajanlarımıza odaklanmamız gerekiyor."</p>

  <p>Çalan telefonu Warren açtı ve kısa bir konuşma oldu.</p>

  <p>"Orange County'deki FBI ofisi aradı," diye açıkladı. "Bu akşam Orange'dan on yedi uçağın kalkacağını söyledi. Üçü kiralık uçak ve sanırım onlara bakmamız gerekiyor. Biri Chicago'ya, biri Philadelphiaya, sonuncusu da Idaho'daki Twin Elks'e gidiyor."</p>

  <p>"Peki ya tarifeli yolcu uçakları?" diye sordu John.</p>

  <p>Warren başını sağa sola salladı. "Orange'dan büyük yolcu uçakları en geç akşam 7'de havalanır. Son uçuşun bilet kontrolü on beş dakika önce bitti."</p>

  <p>Theo, "Lauren cep telefonundan aradı mı hiç?" diye sordu. "Phoenix'teki telefonu buraya yönlendirmiştim."</p>

  <p>John başını hayır der gibi salladı. "Gelen son arama, yetişkin bir kadındandı. Herhalde son aranan numaranın kime ait olduğunu görmek istedi."</p>

  <p>"Kuşkulanmış mıdır?" diye ordu Theo.</p>

  <p>"Sanmıyorum. Lauren'ın amcası gibi konuştum. Polisler, çocuklar Etienne'den ayrılırken Lauren'ın beyaz bir elbise giydiğini söylemişti. Son birkaç haftadır onunla birlikte yaşıyorum ve elbise kesinlikle onun tarzı değil."</p>

  <p>"Kıyafetlerini değiştirmeleri mantıklı," dedi Theo. "Anlaşılan oyun oynamayı iyi bilen biri ilgileniyor onlarla."</p>

  <p>Marvin ellerini çırparak, "Tamam," dedi. "Bu çocukları kaybetmeyi göze alamayız. Aşağıyı arayıp bir FBI jetinin deposunu doldurmalarını ve hazırda bekletmelerini söyleyeceğim. Çocukların hangi uçağa bindiklerini öğrenir öğrenmez biz de peşlerinden gideriz."</p>

  <p>"Onların gidişini geciktirebilir miyiz?" diye sordu John.</p>

  <p>Marvin başıyla onayladı. "Elbette. Orange'daki hava trafik kontrolünü arayıp kalkış iznini geciktirmelerini söylerim, böylece biz onlardan önce varırız."</p>

  <p class="scenebreak">***</p>

  <p>Amerika Birleşik Devletlerinin kuzeybatısındaki Idaho'ya uçuş üç buçuk saat sürdü. Önceki sahibinin logosunun özensizce boyanarak kapatıldığı, lime lime olmuş altı yolcu koltuğu bulunan küçük turboprop uçağın geçmişte daha güzel günler gördüğü kesindi. Koltuğa elinizi sürttüğünüzde, içindeki köpük toza dönüşüveriyordu. Kokpit kapısından sigara dumanının sızdığı pilot dışında, üç çocuk uçakta yalnızlardı.</p>

  <p>Özellikle amatör pilotların kullandığı küçük bir tesis olan Twin Elks'e indiklerinde karanlık çökmüştü. James ve Curtis dondurucu soğuğa aldırmadan, pistin kenarındaki çimenlere koşup tuvaletlerini yaptılar. Lauren ise umutsuzca çevresine baktıktan sonra, kontrol kulesinin yanında izbe bir tuvalet gördü. Tuvaletini henüz bitirmemişken, yan kabinden boğuk bir telefon sesi geldiğini duydu.</p>

  <p>Telefon üç kez çaldıktan sonra sustu. Lauren ayağa kalkıp başını kabinden içeri uzatınca, plastik rezervuar kapağının üstüne bir cep telefonunun bırakıldığını gördü.</p>

  <p>Kapaklı telefonu alıp ekrana baktı:</p>

  <p>1 CEVAPSIZ ÇAĞRI GERİ ARAMA?</p>

  <p>Lauren, etrafta birilerinin olup olmadığını görmek için eğilip dışarıyı kontrol ettikten sonra "yeniden çevir" tuşuna bastı.</p>

  <p>"Alo?" Bu, John Jones'un sesiydi.</p>

  <p>"Çabuk gelmişsiniz," dedi Lauren.</p>

  <p>"Bizim jet, sizin turboproptan hızlıydı. Tek sorun, bu ıssız yere çok az uçuşun olmasıydı; bu yüzden başka bir havaalanına gitmenin daha iyi olacağını düşündük. Orada bir araba kiralayıp hızla buraya geldik."</p>

  <p>"Tuvalete geleceğimi nereden bildiniz?"</p>

  <p>John bir kahkaha attı. "Tuvaleti olmayan bir uçakta üç saat geçirdikten sonra bunu yapacağınızı tahmin etmek zor değil. Yaklaşık otuz metre uzağındaki ağaçların arasındayım. şimdi beni dinle, sadece bir dakikamız var.</p>

  <p>Cep telefonuyla sizi izlemek çok tehlikeli. Önceki telefona el koyulduktan sonra bu durum kuşku uyandırır; ayrıca merkezden bu kadar uzakta doğru dürüst bir cep telefonu sinyali alınabileceğini sanmıyorum. Rezervuar kapağının altına bir kutu kısa menzilli takip cihazı koydum. Yara bandı gibi vücuduna yapıştırıyorsun. Gitmeye yakın, bir tanesini üstüne tak ve yaklaşık üç saniye üstüne basarak cihazı çalıştır. Pili bitene kadar her otuz saniyede bir sinyal verecek... Dikkat, birisi sana doğru geliyor."</p>

  <p>Lauren kabinin kapısını hemen sürgüledi. Tuhaf bir erkek sesi bağırdı.</p>

  <p>"Lauren, tatlım, seni arabada bekliyoruz. Buradan olabildiğince çabuk gitmeliyiz. Gecenin bu vaktinde birisi gelince şerif gelip etrafa bakınmayı sever."</p>

  <p>"Oh, şey... Büyüğümü yapıyorum," dedi Lauren utançtan kızararak. "Bir dakika."</p>

  <p>Adam dışarı çıkana kadar bekledi, sonra tuvalet rezervuarının kapağını hafifçe zorlayarak açtı. Küçük, plastik torbayı bantlandığı yerden söküp montunun içine tıktı. Ellerini çabucak sabunladıktan sonra dışarı çıktığında, kot pantolon ve kareli gömlek giymiş, sakallı bir adam tarafından karşılandı.</p>

  <p>James ve Curtis'in arka koltuğuna çoktan yerleşmiş olduğu dört çekerli siyah bir Toyota'ya doğru koşarlarken, "Adım Vaughn Little," dedi adam.</p>

  <p>Bir saatlik yol boyunca sık ormanların arasından geçtiler, yamaçlardan kıvrıldılar ve ay ışığında siluetleri görünen dev ağaçların yanından gittiler.</p>

  <p>James, yanındaki camı açık tutuyor ve Arizona Maks'taki bütün o ter döktüren saatlerin ardından, soğuk havanın yüzüne çarpmasından büyük keyif alıyordu.</p>

  <p>Vaughn, az sonra "yapayalnız sığırlar'ı hakkında şarkı söyleyeme başlayacakmış gibi gelen tatlı bir sesle, "Siz ikiniz CNN'e çıktınız," dedi.</p>

  <p>"Anlaşılan tüydüğünüzü öğrendikten sonra sizin hücre bloğu altüst olmuş.</p>

  <p>Yarım milyon dolarlık hasar varmış. İsyan timinin mahkûmları kontrol altına alması altı saat sürmüş."</p>

  <p>"Umarım birkaç gardiyanı haklamışlardır," diyerek sırıttı Curtis.</p>

  <p>James, "Yaralanan var mı?" diye sordu.</p>

  <p>Vaughn, "Birkaçı fena yaralanmış," dedi. "Ama kimse ölmemiş."</p>

  <p>James, kaçış haberin diğer mahkûmları nasıl etkilediğini ve zaten gergin olan durumu tam bir isyana nasıl dönüştürebildiğini anlıyordu. Abe ve Mark gibi çocukların zarar görmediğini umuyordu. Ama olaya geniş açıyla bakınca da elinde olmadan, isyanın, kaçışı Jane Oxford açısından daha inanılır kılabileceği bir ayrıntı olduğunu düşünüyordu.</p>

  <p>"Annemden haber var mı?" diye sordu Curtis.</p>

  <p>Vaughn, evet der gibi başını yavaşça salladı. "Birkaç hafta bizimle birlikte dağda kalacaksın. Annen ülke dışında ve seninle buluşmadan önce ortalığın biraz yatışmasını istiyor."</p>

  <p>"James ve Lauren hakkında ne dedi?"</p>

  <p>"Onları iyi bir ailenin yanına yerleştireceğini söyledi. Sahte kimlik çıkartacak. Belki Kanada'ya geçirecek."</p>

  <p>"Güzel," diyerek gülümsedi Curtis. "Hiç Kanada'ya gittin mi James?"</p>

  <p>"Yok."</p>

  <p>Curtis, "Güzeldir," diyerek başını salladı. "Temizdir, güvenlidir, seveceksin... Annemi bu akşam arayabilir miyim?"</p>

  <p>Vaughn bu kez başını sağa sola salladı. "Annenin nasıl olduğunu bilirsin.</p>

  <p>Telefon sinyalleri karıştırılıp beş ayrı uydudan geçirilmeden merhaba bile demez."</p>

  <p>Araba bir patikaya girdi ve Vaughn, Curtis'i metal bir kapıyı açmaya gönderdi. Keresteden yapılmış büyük bir evin eşiğinde yanan ışıkta iki kadın göründü, bu sırada araba da çamurlu yolda kayarak kadınlara doğru yaklaştı.</p>

  <p>Bunlardan biri Vaughn'ın karısı Lisa, diğeri de on dört yaşındaki kızı &nbsp;</p>

  <p>Becky'ydi. Herkes arabadan çıkınca, Lisa çıplak ayakla soğuk çakılların üstünden geçip Curtis'e sımsıkı sarıldı.</p>

  <p>Yüzüne düşen saçlarını eliyle iterken, "Seni görmek <i>çooooook</i> güzel," dedi Lisa. "Becky'yi hatırlıyorsun, değil mi? Tepenin aşağısındaki eski evdeyken siz ikiniz çok iyi anlaşırdınız. Albümlerde bir sürü resminiz var."</p>

  <p>Curtis, sanki hatırlamak istemezmiş gibi belli belirsiz bir sesle, "Hatırlıyorum," dedi.</p>

  <p>James eve doğru yürüdü ve ayağında çoraplarıyla eşikte duran tatlı genç kıza baktı. Anne-babasının karbon kopyası gibi, o da kot pantolon ve kareli gömlek giyiyordu.</p>

  <p>"Selam," dedi Becky tatlı bir sesle. "Sen James olmalısın."</p>

  <p>Becky, James ile Lauren'ı, güzel kokuların geldiği mutfağa götürdü.</p>

  <p>Dolaba uzanıp birkaç tane kâse çıkarırken, "Sıcak bir çorba ister misiniz? diye sordu. "Ev yapımıdır; ayrıca ısınmak isterseniz kahve de var."</p>

  <p>Sebze çorbasının kokusunu duyan James ve Lauren, acıktıklarının farkına vardılar. Sandalyeleri çekip yemek masasının başına oturdular.</p>
</body>
</html>
