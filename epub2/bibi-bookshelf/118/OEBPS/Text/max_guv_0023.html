<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="">
<head>
  <title>index</title>
  <meta content="pdftohtml 0.36" name="generator" />
  <meta content="2016-03-16T23:34:47+00:00" name="date" />
  <link href="../Styles/Style_Hoca.css" rel="stylesheet" type="text/css" />
</head>

<body class="calibre">
  <h2 class="calibre12" id="calibre_pb_10">23. ARABALAR</h2>

  <p>James otoparkta uzun süre dolaşma riskini göze alamıyordu ama elliden fazla araç vardı ve doğrudan Scott'ın arabasına yönelirse Curtis hangi arabaya gideceğini nasıl bilebildiğini merak edecekti. James elindeki uzaktan kumandayı her arabaya doğru yöneltip denemeler yaptı, karşılarındaki ikinci sırada duran bir Honda Civic'ten bip sesi gelip lambaları yandı.</p>

  <p>İki arabanın arasından geçerlerken, hurda bir kamyonet, otoparktaki hız engelinin üstünden gürültüyle geçti. Kamyonet, Civic'in birkaç metre ilerisine park ederken çocuklar da hemen yere çöküp gizlendiler. Sürücü bacaklarını dışarı sallayıp koltuğun kenarında durarak bir sigara yaktı. James, kibrit ışığında aydınlanan bu yüzü hemen tanıdı.</p>

  <p>Curtis kaygılı bir sesle, "Frey," dedi.</p>

  <p>James, Amir Frey'in personel dosyasını okumuştu. Adamın, T hücre bloğunu kendi malı gibi gören, çalışkan biri olduğu yazılıydı, ama vardiyasından üç saat önce geleceğini kimse düşünmemişti. Bu kötü haberdi.</p>

  <p>James'in hızla bir şeyler düşünmesi gerekiyordu.</p>

  <p>Frey bir futbol takımı forması ve kot pantolon giymişti, fakat üniformasını giymek, belki personel salonunda oturup bir kahve içmek ve sonra T bloğuna yürümek de dâhil en fazla yarım saat içinde, elleri bağlanmış gardiyanları bulup alarmı çalıştırırdı.</p>

  <p>Frey'i devre dışı bırakmak ilk akla gelen seçenekti ama çocuklar açık alandaydılar ve her yerde kapalı devre kameralar vardı. James, Frey'i rahat bırakmaya karar verdi. Bunun doğru bir karar olup olmadığından hiç emin değildi, ama HAMT timinin Dave'e neler yaptıklarını anımsadı; sonunda karanlık bir hücrede dayak yiyeceklerini söyleyen Golding'in kehanetlerinin gerçekleşmesini istemiyordu. Yakalanmaları durumunda hapishanenin ne kadar uzağında olurlarsa, John Jones ve FBI ekibinin James'i gardiyanlardan önce bulma ihtimali o kadar artardı.</p>

  <p>Frey kamyonetini kilitleyip kaktüslerle çevrili yoldan personel girişine doğru gitmeye başlayınca, çocuklar küçük Civic'e koşup içine atladılar. Çok havalı bir modeldi: Yarış koltukları, on kollu alaşım jantlar, güçlü bir motor.</p>

  <p>James kırmızı emniyet kemerini göğsünün üzerinden taktı ve düğmeye basarak arabayı çalıştırdı. En son araba kullandığında olanları anımsadı, ama buna takılamayacak kadar çok adrenalin salgılıyordu vücudu. İşine devam etmeliydi.</p>

  <p>James, hapishaneden çıkan yolda yavaş gitti, ama eyaletlerarası yola girer girmez oyalanmayı kesti. Küçük spor arabanın süspansiyonu iyi, direksiyonu sertti. James, üç şerit arasında sürekli yer değiştirirken, kendini yenilmez hissetti.</p>

  <p>Toprak yolun sapağına kadar olan yirmi kilometrelik mesafe, on dakikadan kısa sürdü. Önünde koruyucu metal parça takılmış bir Ford Explorer, kavşağın birkaç yüz metre ilerisinde, farları açık bir hâlde park etmişti.</p>

  <p>James, Honda'yı, Ford'un yanına park edip kapıyı açarken Curtis'e, "Silahları al," dedi.</p>

  <p>Lauren, dört çekişli Ford'un motorunu çalışır durumda bırakmış ve ön yolcu koltuğuna oturup emniyet kemerini takmıştı bile. James sürücü koltuğuna çıktı ve Curtis de binip kapıyı kapatır kapatmaz gaza bastı.</p>

  <p>James, toprak yola girerken, "Arabayı buraya kadar sorunsuz getirebildin mi?" diye Lauren'a sordu.</p>

  <p>Lauren başını sallayarak, "John Amca uyanmadı," dedi. "Onun haritalarını da alıp Los Angeles'a giden yolu buldum." Arkasına döndü. "Ve sen de Curtis olmalısın."</p>

  <p>"Selam," diyerek gülümsedi Curtis. "Tanıştığımıza sevindim Lauren.</p>

  <p>Araba kullanmayı nerede öğrendin?"</p>

  <p>"Dave'le ben öğrettik," diye açıkladı James. "Yağmaya çıktığımız zaman birkaç kez Lauren'ı da yanımızda götürdük."</p>

  <p>Lauren, "Pedallara ulaşmak için biraz kısa kalıyorum," diye ekledi. "Ama evden buraya kadar neredeyse hiç trafik yoktu."</p>

  <p>"Şu sırt çantasına ne var?" diye sordu Curtis.</p>

  <p>"Kıyafet, para, temizlik malzemeleri," dedi Lauren. "John'ın yatak odasına gizlice girip kırk dörtlüğünü almayı bile başardım."</p>

  <p>"Gerçek bir silahımız mı var?" diye sordu Curtis. "Nerede?"</p>

  <p>Aslında cevaba gerek yoktu; iki ön koltuğun arasındaki kol dayama yerinde duran kocaman tabancayı gördü.</p>

  <p>Hızlı ve küçük Honda'dan sonra bu 4x4 araba uyku hapı almış gibiydi.</p>

  <p>Eyaletlerarası yola çıktıklarında James gaza basmıştı ama sanki hiçbir şey olmamıştı.</p>

  <p>Curtis silahı eline alırken, "Kırk dörtlük Magnum," diyerek sırıttı. "Kirli Harry'nin özel silahı. Bununla bir adamı ortadan ikiye ayırabilirsin."</p>

  <p>Çörek satan dükkânın yanından jet gibi geçerlerken Lauren dışarı baktı.</p>

  <p>"James, seni <i>salak,</i> yanlış yöne gidiyoruz."</p>

  <p>"Ne?" diyerek irkildi James.</p>

  <p>"Eyaletlerarası yola çıkınca yanlış tarafa dönmüşsün."</p>

  <p>"Kahretsin."</p>

  <p>İki yön arasında metal bir bariyer vardı. James, arabayı kenara çekip karşı yöne geçebileceği bir kavşak aramaya başladı.</p>

  <p>"Radyoyu ayarladın mı?" diye sordu.</p>

  <p>Lauren, "Ayarladım," diyerek uzanıp radyonun düğmesini açtı.</p>

  <p>"Bizim hücre bloğunun âmirini otoparkta gördük," diye açıkladı James.</p>

  <p>"Umduğumuz gibi dört saatimiz filan olmayacak. Polisler peşimize düşmeden yirmi dakikamız daha olsa şanslı sayılırız."</p>

  <p>James bariyerde bir açıklık gördü ve uzun aracı geniş bir yay çizerek savurdu, yolun ortasına sıralanmış küçük çalıların üstünden aşırıp karşı yöne geçirdi. Bu sırada bir arabanın şoförü bir yandan kornaya basarken, diğer yandan da arkadan çarpmamak için frenlere asıldı.</p>

  <p>James, "Amannn," diyerek gaz pedalına yüklenip biraz hızlandı. "Peki, Kaliforniya sınırına ne kadar var?"</p>

  <p>"Doksan beş kilometreye yakın," dedi Lauren. "Los Angeles da oradan üç yüz yirmi kilometre ileride. Hiç durmadan gidersek, beş saatlik yol demek bu."</p>

  <p>"En az bir kez durmamız lazım, benzin için."</p>

  <p>Trafik yoktu ve aydınlatılmamış yol neredeyse dümdüzdü. James, hız göstergesine bakınca saatte yüz otuzla gittiklerini gördü; bu rakam trafik sınırının üzerindeydi ama gecenin bu saatinde herkes bu hızla gidiyordu zaten.</p>

  <p>Arabayı daha yavaş kullanmak kuşku uyandırırdı.</p>

  <p>Radyodaki programa dinleyiciler telefonla katılıyorlardı ve <i>Uzaylılar aramızda mı dolaşıyor, Tüm zamanların en sevilen müzisyeni kimdir,</i> sorulan tartışılıyordu. James'in anladığı kadarıyla, radyo istasyonunu arayanların çoğu, her iki sorunun yanıtının da Elvis Presley olduğunu düşünüyorlardı.</p>

  <p>Arabanın gösterge panelindeki dijital saat 03.43'ü gösterirken, DJ, telefondaki dinleyiciyi hattan düşürdü ve heyecanlı bir sesle konuşmaya başladı.</p>

  <p><i>"... Bir son dakika haberi, Arizona Maks'tan mahkûmlar kaçmış. İki erkek</i> <i>kaçak, her ikisi de on dört yaşında. On dört yaşında iki erkek kaçak... Kaçış</i></p>

  <p><i>sırasında bir hapishane görevlisinin öldürüldüğü söyleniyor. Arizona polisi,</i> <i>stratejik noktalarda yollara barikat kuruyor. Kaçakların, James Rose ve</i> <i>Curtis Oxford isimli iki beyaz dazlak olduğu söyleniyor. Her ikisi de cinayetten</i> <i>hüküm giymiş ve polisler, tehlikeli bir yetişkin suçluyla karşılaştığınızda göstereceğiniz dikkati bu çocuklara karşı da göstermenizi söylüyorlar... Bu bir</i> <i>son dakika haberi sevgili dinleyiciler, bizi dinlemeye devam edin, çünkü gece</i> <i>boyunca sizi bu konuda bilgilendireceğiz..."</i></p>

  <p>Lauren irkildi. "Birini <i>öldürmüşsünüz."</i></p>

  <p>Scott Warren in sahte ölüm haberi, en başından beri planın bir parçasıydı ama Curtis'in yanında şaşırmış gibi yapmaları gerekiyordu.</p>

  <p>"Kimseyi öldürmedik biz," dedi Curtis.</p>

  <p>James, "Gardiyanlardan biri kalp krizi filan geçirmiş olmalı," dedi.</p>

  <p>"Bu <i>çok</i> fena," dedi Curtis. "Bir gardiyanı öldürürsen işin bitmiş demektir.</p>

  <p>Seni tek başına hapsederler ve gardiyanlar hayatını cehenneme çevirir: Yemeğine tükürürler, hücrenin hemen dışında seni çıldırtacak kadar yüksek sesle müzik çalarlar..."</p>

  <p>"O hâlde yakalanmasak iyi olur," diye yanıtladı James.</p>

  <p>Curtis başını sağa sola sallayıp içini çekerek, "Ah Tanrım," dedi.</p>

  <p>James sertçe bağırdı: "Ne yapmamı istiyorsun? Geri gidip onu hayata döndürecek bir öpücük vermemi mi?"</p>

  <p>"Ya yolları kapatmışlarsa?" diye sordu Curtis. "Tek bir gerçek silahımız var ve barikatı yıkıp geçmeye kalkarsak bizi delik deşik ederler."</p>

  <p>"Biraz sakin ol ve bırak da düşüneyim. Lauren, Kaliforniya sınırına ne kadar var?"</p>

  <p>Lauren, dizlerinin üstüne yaydığı haritaya baktı. "Elli beş kilometre kadar."</p>

  <p>"Kaliforniya'da da yollara barikat kurmuş olabilirler," dedi Curtis.</p>

  <p>"Tabii ki," diye yanıtladı James. "Ama bu çölde çok fazla polis yoktur ve ne yöne gittiğimizi bilmiyorlar. Ne kadar uzaklaşırsak, o kadar çok yolu kapatmaları gerekecek. Bu yüzden barikatla yakın bir zamanda karşılaşırız herhalde."</p>

  <p>James birkaç dakika daha, yoldaki çizgilerin üstüne yerleştirilmiş kedigözlerinin parıldamasını izledi. Bir kadın radyo programını arayarak, kaçakların sadece on dört yaşında bile olsalar idam cezası almaları gerektiğini söyledi. Daha sonra arayanların hepsi de kadınla aynı görüşteydi.</p>

  <p><i>"... Tamam millet. Hapishaneden kaçışla ilgili yeni haberler var. Polisler</i> <i>şu anda gümüş rengi bir Honda Civic IS arıyorlar. Yani gösterişli lastikleri ve</i> <i>arka camının üzerinde küçük bir kanadı olan, Japonya için üretilmiş arabalardan..."</i></p>

  <p>James gülümsedi. "Onlardan bir adım öndeyiz."</p>

  <p>"Polisler birazdan amcanın evini kontrol edecektir," dedi Curtis. "Arabanın kayıp olduğunu öğrenecekler."</p>

  <p>"Ama bu da bize zaman kazandırır," diye yanıtladı James.</p>

  <p>"İlerde!" diye bağırdı Lauren.</p>

  <p>Sağ tarafta oturduğu için, yolu kapatan arabaların yanıp sönen mavi ışıklarını yarım saniye daha erken fark etmişti.</p>

  <p>Barikatlar genellikle virajlardan sonra kurulur, böylece yaklaşan araçların barikatı fark edip kaçması engellenir; ama diğer yandan da araçların barikata çarpmaması için biraz fren mesafesi bırakmak gerekir. Işıkları yanıp sönen iki &nbsp; polis arabasının eyaletlerarası yolun iki şeridi üstüne park edilmesiyle oluşturulan tek şeritte, yaklaşık bir düzine araçtan oluşan bir sıra vardı. Her araç durduruluyor ve bir polis memuru el feneriyle aracın içindeki yolcuları inceliyordu.</p>

  <p>James arabayı hızla yolun kenarına çekip ani bir frenle durdu. Omzunun üstünden arkaya baktı. Trafiğin içinde bir U dönüşü yaparken lastiklerin dördünden de tiz bir ses çıktı. Polisler bu manevrayı görmedilerse bile, arkadan gelirken James'in dönüşünden kaçmaya çalışan araçların korna seslerini duymuş olmalıydılar. Araçlardan biri yolun ortasındaki metal bariyere sürtündü ve durmaya çalışırken, sürtünmeden dolayı turuncu kıvılcımlar saçtı.</p>

  <p>James, "Kahretsin," diye bağırarak vitesi tekrar sürüş konumuna getirdi ve gaz pedalına yüklenerek karşı yönden gelen trafiğin içine doğru arabayı sürdü.</p>

  <p>Barikattaki polis arabaları sirenlerini çalarak onlara doğru gelmeye başladı; bu sırada James metal bariyerde bir aralık olduğunu fark edip buradan yolun doğru tarafına geçti.</p>

  <p>"Lauren," dedi gergin bir sesle, "Yanımda getirdiğim sırt çantası nerede?"</p>

  <p>"Ayağımın dibinde."</p>

  <p>"Al onu, içi silah dolu. Seni aramıyorlar. Biz durur durmaz aşağı atlamanı istiyorum."</p>

  <p>Lauren başını sallayarak onayladı. "Elimden geleni yaparım."</p>

  <p>Curtis, " <i>Duramazsın</i>," diye bağırdı. "Buradan gitmeliyiz. Gardiyan öldüğüne göre, bizi yakaladıklarında onlar için birer hiç olacağız."</p>

  <p>James de öfkeyle ona bağırdı: "Buraya kadar seni ben getirdim. Biraz <i>sakinleş."</i></p>

  <p>Araba yolun kenarındaki toprak kısma park ederken, Curtis "Canın cehenneme," diye tıslayıp kol dayama yerindeki Magnum tabancayı sinir içinde aldı.</p>

  <p>Lauren, sırt çantasıyla birlikte arabadan atlayıp hafif bir yamaçtan, bir çalılığın içine yuvarlandı. İki polis arabasından biri 4x4'ün önünde, biri de arkasında durdu. Her iki araçtan da birer polis ellerinde silahla indi; biri kadın, biri erkekti.</p>

  <p>Curtis, "Hapishaneye asla dönmeyeceğim!" diye bağırdı.</p>

  <p>Erkek polis arkada kalıp meslektaşını korurken, kadın polis silahını doğrultarak farın ışığında Ford'a doğru koştu.</p>

  <p>"Motoru durdur ve ellerini direksiyona koy," diye bağırdı.</p>

  <p>James kendisine söyleneni yaptı, ama Curtis'in tabancanın emniyetini açtığını duydu. Karartılmış camlar nedeniyle polis, arabaya iyice yaklaşana kadar Curtis'i görmedi.</p>

  <p>"Buna gerek yok," dedi kadın polis.</p>

  <p>James, Curtis'in tabancayı polise yönelttiğini düşünmüştü ama dikiz aynasından bakınca Curtis'in namluyu kendine çevirdiğini gördü.</p>

  <p>"Curtis, <i>yapmak</i> diye bağırdı.</p>

  <p>Tetiğin "klik" sesini duydu.</p>

  <p>Öndeki polis arabasının tekerlek göbeğinde bir şok bombası patlarken beyaz bir ışık ve kulakları sağır eden bir ses çıktı ve lastik parçalandı. Yolun kenarında dört bomba daha patladı ve ardından, arkadaki polis arabasının lastiklerinden birini fırlatan son bir patlama daha oldu.</p>

  <p>James, Curtis ve polisler, patlamalardan dolayı geçici bir körlük ve sağırlık yaşadılar. Oradan geçmekte olan birkaç sürücü, heyecanlı anlar geçirdi ama neyse ki trafik azdı; sadece birkaç patinaj sesi duyuldu ve bir araba neredeyse çöle savruluyordu.</p>

  <p>Lauren son bombayı da yerleştirdikten sonra yüzünü toprağa gömmüştü.</p>

  <p>Parmaklarıyla kulaklarını tıkarken patlamaları tek tek saydı. Altıncı patlamadan sonra fırlayıp erkek polise doğru koştu. Adam yeniden etrafını görmeye başlayamadan önce, Lauren ona Scott'ın şok tabancasıyla 90 bin voltluk elektrik verdi.</p>

  <p>Adam titreyerek yere yığıldı ve birkaç dakika boyunca hiç kıpırdayamadı.</p>

  <p>Lauren adamın hissizleşmiş elinden tabancasını aldı ve kimseye zarar vermeyecek şekilde, Ford'un üzerinden havaya ateş etti. Yeniden duymaya başlayan kadın polis saklanırken, Lauren da ona yaklaştı ve şok tabancasıyla saldırdı.</p>

  <p>Lauren, polislerin tabancalarının şarjörlerini boşaltıp tabancaları çöle fırlattı, sonra Ford'un sürücü kapısını açtı.</p>

  <p>"James," diye bağırdı.</p>

  <p>James, kulaklarındaki tiz uğultu yüzünden Lauren'ın sesini zar zor duydu, ama gözlerinin önündeki beyaz lekeler kaybolmaya başlamıştı.</p>

  <p>"Kaç tane şok bombası kullandın?" diye sordu.</p>

  <p>Lauren sırıtarak, "Hepsini," dedi ve ağabeyinin bacaklarının üstünden tırmanıp tekrar yolcu koltuğuna oturdu. "Arabayı kullanacak kadar iyi görebiliyor musun?"</p>

  <p>James, arabayı yeniden çalıştırmak için uzanıp direksiyon milinin üstündeki anahtarı çevirirken, "iyileşiyor," dedi.</p>

  <p>O gözlerini ovuştururken Lauren da arka koltuktaki Curtis'e döndü.</p>

  <p>Curtis, elindeki silahın namlusuna uzun uzun bakarak, "Az önce ne oldu? diye sordu.</p>

  <p>"Silahları pek sevmem," diye açıkladı Lauren. "Magnum'u doldurmadım, çünkü kimsenin vurulmasını istemedim. Sadece korkutmak için kullanmak lazım."</p>

  <p>"Sen delisin," diye bağırdı Curtis. " <i>Polislerin</i> silahında kurşun olur ama küçük kız."</p>

  <p>Lauren, "Sırf senin gibi geri zekâlılar kendilerini vursun diye," bağırarak karşılık verdi.</p>

  <p>Curtis sızlandı: "Keşke <i>ölseydim."</i></p>

  <p>James ise sinirli bir sesle, "ikiniz de <i>kesin</i> sesinizi," dedi. "Konsantre olmaya çalışıyorum."</p>

  <p>Trafiğin boşalmasını bekliyordu; sonra, kullanılamaz durumdaki iki polis arabasının arasından çıkıp metal bariyerdeki boşluktan geçerek, Kaliforniya'ya giden yöne dönecekti.</p>

  <p>Gaza basınca, direksiyon sert bir şekilde sarsılıp ellerinden kaydı. Pedala daha yumuşak basınca araba biraz hızlandı.</p>

  <p>"Sorun ne?" diye sordu Lauren.</p>

  <p>James bir yandan arabanın düz gitmesi için çabalarken, "Hiçbir fikrim yok," dedi. "Ama bariyerin üstünden geçerken bir çatırtı duymuştum."</p>

  <p>Saatte elli kilometreden daha yavaş bir hızla gidiyorlardı ve bunun iki katı hızdaki bir kamyon arkalarından giderek yaklaşıyordu. Kamyonun sürücüsü, çocukları sollamak için orta şeride geçerken kornayı da uzun uzun çaldırdı.</p>

  <p>James bir kez daha hafifçe gaza basmayı denedi. Araba kamyonun yan tarafına doğru tehlikeli bir şekilde savrulurken direksiyon neredeyse James'in kolunu kopartacaktı.</p>

  <p>"Yavaş giderken sorun yok, ama hızlanamıyorum."</p>

  <p>"Ne yapacağız?" diye sordu Lauren.</p>

  <p>James başını sağa sola sallayarak, "Tanrı bilir," dedi. "Bu hurda yığınıyla Los Angeles'a asla varamayacağımız kesin ama."</p>
</body>
</html>
