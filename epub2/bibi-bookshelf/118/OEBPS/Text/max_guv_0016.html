<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="">
<head>
  <title>index</title>
  <meta content="pdftohtml 0.36" name="generator" />
  <meta content="2016-03-16T23:34:47+00:00" name="date" />
  <link href="../Styles/Style_Hoca.css" rel="stylesheet" type="text/css" />
</head>

<body class="calibre">
  <h2 class="calibre9" id="calibre_pb_4">16. UYKUCULAR</h2>

  <p>Akşam 10.30'da ayakta sayım yapıldıktan sonra ışıklar kapatıldı.</p>

  <p>Gardiyanların, mahkûmların tünel kazmadıklarından ya da birbirlerini öldürmediklerinden emin olmaları gerekiyordu; bu yüzden hücrenin ortasındaki bir dizi floresan açık tutuluyordu. Bu ışık, kitap okumak için yeterliydi ve böbürlenme yarışları ile gürültülü zar oyunlarının yanında televizyon ve radyoların çoğu da açıktı.</p>

  <p>Gece yarısından sonra gürültü kesildi ama James kendini hâlâ cehennemde gibi hissediyordu. Sırtını duvara verip yatağında oturarak göğsünden aşağı yuvarlanan ter damlalarını izledi. Derisinin üstünde sürekli olarak kanatlı siyah bir beneğin dolaştığını hissediyordu; daha büyük yüzlerce böcek de geceyi, başlarını tavana yakın duran floresanların ışığına çarparak cozurdamakla geçirmeye karar vermişlerdi.</p>

  <p>James çarşafıyla güreşir gibiydi ama çarşaf öylesine ıslaktı ve bacaklarına öylesine umutsuzca dolanmıştı ki çocuk onu öfkeyle silkip attı. şiltesinin parlak plastik yüzeyini kaplayan beyaz lekeleri inceledi. Daha önce ne olduklarını anlamamıştı ama şimdi bilmeceyi çözünce midesi bulandı: Bunlar, yatağın önceki sahibinin kurumuş terinden kalma tuzlardı.</p>

  <p>James yatakların arasındaki bölmenin üstünden baktı. Dave ışığı engellemek için gözlerinin üstüne bir havlu örtmüş ve 10.45'te uykuya dalmıştı. James, annesinin Dave gibilere uykucu dediğini anımsadı. Lauren da bir uykucuydu: Bir arabanın arkasına oturtun ya da yabancı bir evdeki kanepenin üstüne bırakın, hemen uyurdu. James ise çok yorgun ya da hasta olmadığı sürece bunu asla yapamazdı. Doğru dürüst bir yatak, yastıklar ve tam da sevdiği gibi yorganı çenesinin altına sıkıştırmak isterdi.</p>

  <p>James, "Dave," diye seslenip dürterek arkadaşını uyandırdı.</p>

  <p>Dave, yüzüyle yastığının arasında salyası hâlâ asılı durur bir hâlde şaşkın şaşkın doğruldu.</p>

  <p>"Bir dakika nöbet tut, tuvalete gideceğim."</p>

  <p>Dave gözlerini ovuştururken James bir ucunu sivrilttiği diş fırçası sapını şortunun bel lastiğine sıkıştırdı, boş bardağını aldı ve banyoya yöneldi. Birkaç çocuk yarı karanlık hücrede, küçük televizyonlarının titrek ekranları karşısında hâlâ uyanıktı ama koridor açıktı. Bazı çocuklar televizyona kuklalık takmıştı, bazıları da sesi fısıltı hâline gelecek kadar kısmıştı.</p>

  <p>James'in gözlerinin banyondaki parlak ışığa alışması biraz zaman aldı.</p>

  <p>Daha küçük Latin çocuklardan biri ortadaki lavabonun başında durmuş, musluğun düğmesine bastırarak çıkan suyu göğsüne atıyordu. James pisuardayken çocuğun hıçkırdığını duyar gibi oldu. Ellerini yıkamaya gittiğinde, çocuk yine hıçkırdı.</p>

  <p>"İyi misin?" diye sordu James.</p>

  <p>Çocuk yüzünü döndüğünde James şaşkınlıkla bakakaldı. Çocuğun göğsü yanmıştı ve yanığın çevresinde tam da James'in elindeki plastik fincanın şeklinde bir iz vardı. Derisi su toplamıştı ve iltihap akıyordu.</p>

  <p>"Küçük erkek kardeşimin dişi ağrıyormuş," diye ağlamaklı bir şekilde açıkladı çocuk. "Büyükannem bana göndereceği kantin parasıyla kardeşimi dişçiye götürmüş.</p>

  <p>Yani Cesar'a borcumu ödeyemedim."</p>

  <p>James bu korkunç olayın o gece, kendisinin sadece birkaç metre uzağında yaşandığını fark edince korktu. Bu kadar gürültü varken, acı içinde çığlık atsanız da kimse duymazdı.</p>

  <p>"Nasıl yani?" diye sordu James.</p>

  <p>"Cesar'ın damgası: Fincanın dibinde bir delik açıp içine kibritleri doldurur.</p>

  <p>Sonra fincanı vücuduna bastırır ve kibritleri yakar."</p>

  <p><i>Tanrım.</i></p>

  <p>James birden, Latinler'in bölgesinin tam içinde olduğunu anımsadı. Cesarın adamlarından biri gelirse, James'in neden kendisini ilgilendirmeyen işlere burnunu soktuğunu bilmek isteyecekti. James musluğun tepesine basıp suyu açtı, serinlemek için vücuduna su serpti, sonra biraz su içti ve yatakta yanına koyacağı fincanını doldurdu.</p>

  <p>Geri dönerken, huzursuz bir şekilde, "Üzüldüm, dedi.</p>

  <p>Çocuk çarpık ağızla gülümsedi. "Benim kadar üzülemezsin."</p>

  <p>James yatağına dönerken, yanığın ne kadar çok acı vereceğini düşünüp ürperdi. O sırada bir şey ona çarptı. İki kalın kol karnına sarılmış bir hâlde, iki yatağın arasındaki beton zemine düştüğünde Stanley Duff tam tepesindeydi.</p>

  <p>Stanley şortunun bel lastiğine uzanıp keskin metalden yapılmış yirmi santimlik bir bıçak çıkarırken, gösterişli bir şekilde, "Bu, kardeşim için," dedi.</p>

  <p>James umutsuzca, "Yardım edin," diye bağırırken Dave'in uyuyakaldığını düşündü.</p>

  <p>Son saniyede hareket edecek gücü toparlamamış olsaydı, bıçak boynuna saplanacaktı. Stanley'nin bileğini kavrayıp bükerek bıçağı düşürmesini sağlamaya çalıştı.</p>

  <p><i>"Dave</i>. Tanrı aşkına, yardım et..."</p>

  <p>James, Abe'in sıska bacaklarının koridorun diğer tarafına geçip Dave'in yatağının yanına gittiğini gördü. Stanley, James'ten çok daha iriydi ve bileğini kurtarıp bıçağı bir kez daha saplamaya çalışmak üzereydi. Sonunda Stanley elini çekip kurtulurken bıçak James'in avucunun içini çizdi.</p>

  <p>Stanley otuz iki dişiyle sırıttı. James diş fırçası sapını çıkarmak üzere uzandı ama Stanley bıçağı havaya kaldırınca James, dövüş derslerinde mindere düştüğünüz zaman karşılaşmayı hayal ettiğiniz türden bir fırsatının olduğunu gördü. Elini ileri doğru itip avucunun içiyle Stanley'nin çenesine vurdu. Çocuğun başı arkaya savruldu ve boynundaki omurga kemiklerinden keskin bir çatırtı geldi.</p>

  <p>Dave yataktan kalkmış, saldırmaya hazır durumdaydı. Yatakların üstündeki lambalar titreyerek yanmaya başlarken Stanley'e doğru atılıp onu James'in üstünden alarak yere yıktı. Ardından, görebileceğiniz en büyük şampanya şişesindeki mantarın patlamasına benzeyen bir ses duyuldu. Ses hücrenin duvarlarında yankılanırken Dave de hemen yanındaki yatağın üstüne yuvarlanıp acı içinde haykırdı.</p>

  <p>Köprüye koşmuş olan iki gardiyandan biri bağırdı: "Kesin şunu!"</p>

  <p>Plastik mermi atan dev silah ikinci atışla geri teperken, James silahı kullanan gardiyanı bir anlığına gördü. Mermi Stanley'nin poposuna gelince çocuk öne doğru fırladı ve yüzü hücre duvarına çarptı. Plastik mermi yatağın çerçevesinden sekip James'in uyluğuna geldi.</p>

  <p>"Ayrılın, <i>hemen!"</i></p>

  <p>James sıradaki hedefin kendisi olmasından korkarak güçlükle toparlandı ve uyluğundaki kasların hissizliğiyle savaşıp sendeleyerek koridora çıktı.</p>

  <p>Bir kadın gardiyan, "Ayakta sayım," diye bağırdı.</p>

  <p>"Ayakta sayım."</p>

  <p>Silah sesleri bütün hücreyi uyandırmıştı ve herkes yatağının ucuna doğru gitmeye başladı; plastik kurşun yiyen ve hiçbir yere kıpırdayabilecek durumda olmayan Dave ve Stanley hariç. James köprüye baktı, hareket edip etmemesi gerektiğinden emin değildi.</p>

  <p>Silahlı gardiyan başını sallayıp James'i yatağına kadar attığı dört adım boyunca gözleriyle izledi. James yolundan bir milim bile sapsa, korkunç acı veren plastik mermilerden üçüncüsünün kendisine geleceğini biliyordu.</p>

  <p>Daha önce olduğu gibi, yine tıbbi yardım ekibinin geleceğini düşünüyordu, ama gardiyanlar acil durum alarmını çalıştırdıkları için, HAMT olarak bilinen Hapishane Acil Müdahale Timi geldi. Altı güçlü görevliden oluşan tim hücre kapısını açıp koşarak içeri dağıldı. Baştan aşağı siyah zırhlı kıyafetler, eldivenler, kasklarla ürkütücü görünüyorlardı; liderleri avazı çıktığı kadar bağırdı:</p>

  <p>"Yataklar ve <i>kafalar."</i></p>

  <p>James, yataklarına zıplayıp sırtları duvara dönük oturarak ellerini başlarının üstüne koyan hücre arkadaşlarını taklit etti. Kapıya en yakın olan Kirch'ün kıpırdayacak zamanı olmamıştı. Bir kalkan darbesiyle koridora savruldu ve koşarak içeri girenlerden biri ayak bileğini ezdi.</p>

  <p>Dave ve Stanley'nin yanına ilk ulaşan görevli, kalkanını atıp kemerinden insanı etkisiz hâle getiren bir biber gazı kutusu çıkardı. HAMT lideri bu yapışkan sıvıyı püskürtünce Dave bir çığlık atıp top gibi büzüştü.</p>

  <p>James havaya yayılan konsantre biber gazından bir parça soluyunca hemen gözleri yaşardı. Dave'in durumu bundan bir milyon kat kötü olmalıydı.</p>

  <p>HAMT timinin her üyesinin belirli bir görevi vardı. Lider biber gazıyla Stanley'nin yanına giderken ikiden beşe kadar olan üyeler Dave'i kol ve bacaklarından tutup koridora çıkardılar. Dave X şeklinde yüzüstü yere yatırılınca, timin son üyesi çocuğun sırtına plastik bir dizgin taktı. Dave panik içinde nefes almaya çalışırken, uzun saçlarından aşağı biber gazı damlaları dökülüyordu.</p>

  <p>Dave'i tutan iki adam, çocuğun kollarını dizgin takımının içinden geçirip kalın bir naylon kayışla bağladılar. Kollar sağlama alınınca bu sefer de bacakları, topukları neredeyse poposuna değecek kadar bükülerek, acı verici şekilde bağlandı.</p>

  <p>HAMT timi sonra Stanley'e odaklandı ve onu da ayak bileklerinden tutup koridora sürükledi. Ama liderleri bağırdı.</p>

  <p><i>"Bırakın</i> onu... Başına bakın."</p>

  <p>Stanley bilincini yitirmişti ve çok kötü bir şey olduğunu anlamak için, tuhaf bir şekilde arkaya doğru dönmüş başına bakmak yeterliydi. HAMT timinin, James'in kadın olduğunu yeni fark ettiği en ufak tefek üyesi eldivenlerini ve kaskını çıkarıp Stanley'nin üstüne eğildi. Biber gazının kokusunu alınca ilk anda geri çekildi, sonra başını kaldırıp tim liderine baktı.</p>

  <p>"Boynu kırılmış olabilir. Kesinlikle hastanelik bu."</p>

  <p>Lider, köprüdeki iki gardiyana baktı. "Tıbbi ekibi gönderin." Sonra Dave'i işaret etti. " <i>şunu</i> da deliğe götürün."</p>

  <p>HAMT timinin iki üyesi ellerini Dave'in koltuk altlarına sokup onu kaldırdılar. Çocuğun gözleri sulanmıştı, burnu akıyordu ve plastik merminin çarptığı kaburgalarında kocaman kırmızı bir iz vardı.</p>

  <p>James, Dave'in çıplak dizleri beton zemine sürterek hücreden çıkarılmasını izlerken titredi. Acı içinde götürülenin kendisi olabileceğini biliyordu. Hatta daha da kötüsü olabilirdi: Ya Stanley bıçağı isabet ettirseydi?</p>
</body>
</html>
