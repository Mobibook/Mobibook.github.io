<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <meta content="pdftohtml 0.36" name="generator" />
  <meta content="2016-03-16T23:34:47+00:00" name="date" />
  <link href="../Styles/Style_Hoca.css" rel="stylesheet" type="text/css" />
</head>

<body class="calibre">
  <h2>1. SOĞUK&nbsp;</h2>

  <p><i>Büyük olasılıkla temel eğitime girmeden önce, bu aşamayı geçmiş CHERUB ajanlarından yüz günlük bu eğitimin yapısı hakkında hikâyeler</i> <i>duymuşsunuzdur. Her temel eğitim aynı fiziksel zindelik ve en üst düzeyde</i> <i>zihinsel dayanıklılık becerilerini öğretmek üzere tasarlanmış olsa da, sürpriz</i> <i>unsurunu korumak için, eğitiminizin öncekilerden farklı olacağını</i> <i>göreceksiniz.</i></p>

  <p><i>(CHERUB Temel Eğitim El Kitabından alıntı)</i> Her yön birbirinin aynı görünüyordu. Karla kaplı araziye çarpıp yansıyan güneş ışığı, on yaşındaki iki kızın, kopkoyu kar gözlüklerine karşın yirmi metreden daha uzak mesafeyi görebilmelerini olanaksız kılıyordu.</p>

  <p>Geniş adımlarla ilerleyen Lauren Adams, en iyi arkadaşının bileğine bağlı GPS, yani küresel konumlama cihazına bakmak için durdu ve "Kontrol noktasına ne kadar kaldı?" diye bağırdı.</p>

  <p>Bethany Parker da bağırarak, "Sadece iki buçuk kilometre," diye yanıtladı.</p>

  <p>"Zemin ileride de böyle düz olursa, kırk dakika sonra barınağa varırız."</p>

  <p>Seslerinin rüzgârın uğultusunu bastırabilmesi ve kulaklarını koruyan üç kat başlığın altından duyulabilmesi için bağırmak zorundaydılar.</p>

  <p>"Güneşin batmasına çok az kalmış olacak o zaman," diye bağırdı Lauren.</p>

  <p>"Acele etmeliyiz."</p>

  <p>Zorlu arazilerden geçerken omuzlarına asıp sırt çantası gibi taşıyabildikleri hafif kızaklarını sürükleyerek şafak vakti yola çıkmışlardı. İyi haber şuydu: Bu iki CHERUB ajanının, bir sonraki kontrol noktasına gitmek üzere Alaska'nın karla kaplı arazilerinde on beş kilometrelik yolu yürümek için bütün bir günleri vardı. Kötü haber ise şuydu: Nisan ayının bu döneminde gündüz sadece dört saat sürüyordu ve yarım metrelik toz gibi karın içinde bata çıka yürümek, ajanların uyluklarını ve bileklerini müthiş zorluyordu. Her adım acı veriyordu.</p>

  <p>Lauren uzaktan gelen uğultulu bir ses duydu. "Büyük bir tane daha geliyor," diye bağırdı.</p>

  <p>Kızlar çömelip kızaklarını yanlarına çektiler ve birbirlerinin bellerine sıkıca sarıldılar. Tıpkı dalgaların kıyıya vurma sesini duyabildiğiniz gibi, Alaska'nın karla kaplı arazilerinde de uzaklardan gelen güçlü bir fırtınanın sesini duyabiliyordunuz.</p>

  <p>İki kız da aşırı soğuk hava koşullarına uygun giyinmişlerdi. Lauren'da normal iç çamaşırların üstünde uzun kollu termal bir fanila ve uzun paçalı don vardı. Bunların üstüne, göz çevresi dışında vücudunun tamamını kaplayan, tepeye kadar fermuarlı polar tulum giymişti. Bunun üstündeki kıyafet, vücut ısısını korumak üzere tasarlanmıştı. Paskalya bayramında giyilen tavşan kıyafetlerinin daha bolu gibiydi; tek eksiği ponpon kuyruk ve dik kulaklardı.</p>

  <p>Bunun üstüne bir kat daha eldiven, bir başka yün başlık, kar gözlükleri ve Lauren'ın dirseklerine kadar çıkan, lastikli ve sıkı bir manşeti olan, su geçirmez dış eldivenler vardı. Hepsinin üstünde ise, kalın kapitone bir kar kıyafeti ve çivili kar botları bulunuyordu.</p>

  <p>Kıyafetler, eksi on sekiz derecede yürürken onları rahat ettirmek için yeterliydi, ama güçlü fırtınalar sırasında ısı on beş derece daha düşüyordu.</p>

  <p>Rüzgâr, kızların kıyafetleri arasındaki yalıtıcı sıcak hava katmanlarını iterek oraya buraya dağıtıyor, dolayısıyla ciltleri ile korkunç derecede soğuk hava arasında birkaç santimetrelik sentetik kumaş liflerinden başka bir şey bırakmıyordu. Aniden gelen her rüzgâr dalgası vücutlarına giriyor, dokunduğu yere yakıcı bir acı bırakıyordu.</p>

  <p>Lauren ve Bethany, fırtına geldiğinde kızaklarını siper olarak kullanıyorlardı. Soğuk hava, Lauren'ın sımsıkı takılmış gözlüklerinin çerçevesini zorlayarak diken gibi battı. Kar ve buz kapüşonuna sağır edici bir gürültüyle çarparken, kız yüzünü Bethany'nin kıyafetine gömüp gözlerini iyice yumdu.</p>

  <p>Fırtına geçip karlar yere inince Lauren kıyafetinin üstüne toz gibi yağmış kar tanelerini eliyle silkeledi ve sendeleyerek ayağa kalktı.</p>

  <p>"Her şey yolunda mı?" diye bağırdı Bethany.</p>

  <p>Lauren başparmaklarını kaldırarak "sorun yok" işareti yaptı ve bağırarak "Doksan dokuz gün gitti, bir kaldı," diye yanıtladı.</p>

  <p class="scenebreak">***</p>

  <p>Lauren ve Bethany'nin o geceki evi, parlak bir turuncuya boyanmış metal bir konteyner olacaktı. Normalde, otoyolda, bir kamyonun arkasına takılmış olarak görmeyi bekleyeceğiniz türden bir konteynerdi. Çatısında bir telsiz anteni ve parçalanmış bir bayrak direği duruyordu.</p>

  <p>Kızlar karanlığı alt etmişlerdi. Güneşin uzak yüzü ufka değmeye başlamıştı; yağan karın yarattığı pusun arasından sızan güneş ışıkları bütün manzaraya tozlu, sarı bir ton veriyordu. Kazlar bu güzelliğin tadını çıkaramayacak kadar yorgunlardı; tek istedikleri ısınmaktı.</p>

  <p>Konteynerin bir yanını oluşturan iki metal kapının çevresinde birikmiş karları birkaç dakika içinde kürediler. Kapılar açılınca Lauren iki kızağı sürükleyerek içeri alırken, Bethany de ahşap bir sıranın üstündeki gaz lambasını arayıp buldu. Lauren, kulakları dışarıda kullandıkları kıyafetlerle korunmuş olmasaydı, onları sağır edecek kadar büyük bir gürültüyle metal kapıları kapattı.</p>

  <p>Gaz lambası aniden titreşen mavi bir alevle yanarken, Lauren, "Bugün yakıtımız daha da az," diye bağırdı. Gözlüklerini ve en üstteki eldivenlerini çıkarırken, önlerindeki tek gaz şişesine baktı. Elleri donuyordu ama üç kat eldivenle hiçbir iş yapamazdı.</p>

  <p>Alaska'nın vahşi doğasındaki ilk gecelerinde, barınaklarında iki büyük şişe gaz bulmuşlardı. Odayı sıcacık oluncaya kadar ısıtmış, bol bol yemek yapmış, yıkanmak için su ısıtmışlardı. Gecenin ortasında aniden gaz bitip de içerideki ısı hızla donma noktasının altına düşünce eğlence sona ermişti. Bu acı dersin ardından, kızlar enerji kaynaklarını idareli kullanmaya dikkat ediyorlardı.</p>

  <p>Bethany gaz şişesine bir hortum takıp diğer ucunu küçük bir ısıtıcıya yerleştirdi ve ısıtıcının üç bölmesinden sadece birini yaktı. Böylece konteynerin içindeki ısı yavaş yavaş donma noktasının üstüne çıkacaktı. O zamana kadar kızlar kar kıyafetlerini, yapacakları işlerin izin verdiği ölçüde çıkarmayacaklardı.</p>

  <p>Sonraki birkaç dakikayı, kendileri için bırakılmış malzemelerin altını üstüne getirmekle geçirdiler. Konserve et, gözleme, hazır erişte, çikolata ve glikoz tozu gibi enerji içeriği yüksek gıdalardan bol miktarda vardı. Ayrıca görev talimatları, temiz iç çamaşırları, botları için yeni tabanlıklar ve yere serecek şilteler de buldular. Kızaklarında taşıdıkları yemek kaplan, mutfak aletleri ve uyku tulumlarıyla birlikte bunlar, güneşin uygun sıcaklığı vereceği zamana kadar geçecek on dokuz saat için yeterliydi.</p>

  <p>En gerekli şeylerin hepsinin bulunup bulunmadığını kontrol ettikten sonra, Lauren konteynerin arka tarafındaki brandanın altında ne olduğunu merak etti.</p>

  <p>"Yarınki görevimizle ilgili bir şey olmalı," dedi Bethany.</p>

  <p>Yaklaşıp brandayı çektiklerinde dev bir mukavva kutu gördüler. Kutunun uzunluğu iki metreyi geçiyordu ve yüksekliği neredeyse Lauren'ın omuzlarına kadardı. Mukavvanın üstündeki buzu sıyırdıklarında, bir Yamaha logosu ve bir kar motosikletinin çizimi göründü.</p>

  <p>"Harika," dedi Bethany. "Bacaklarımı bu karın içinde bir gün daha sürükleyebileceğimi sanmıyorum."</p>

  <p>"Hiç böyle bir şey kullandın mı?"</p>

  <p>Bethany başını heyecanla sağa sola sallayarak "Yoo," dedi. "Ama geçen yaz yurtta kullandığımız dört tekerlekli motosikletlerden çok da farklı olamaz... Hadi talimatlarımızı açıp yarın ne yapmamız gerektiğini öğrenelim."</p>

  <p>"Önce derecelerimizi ve telsiz baz birimini çıkarsak iyi olur," dedi Lauren.</p>

  <p>Konteynerde, çatıdaki antene bağlı bir telsiz takımı hazır durumdaydı.</p>

  <p>Bataryası soğuduğu için ön paneldeki turuncu frekans ışığının yanmasını saniyelerce beklediler. Kızlar ışığı beklerken, koltuk altına koyulan küçük plastik bir şeritle vücut ısılarını ölçtüler.</p>

  <p>İkisinde de gösterge otuz beş ile otuz altı derece arasında bir yerde durdu.</p>

  <p>Yani kızlar normal vücut sıcaklığının biraz altındaydılar, ama aşırı soğukta saatler geçirmiş iki kişi için zaten beklenen de buydu. Soğukta bir saat daha kalsalardı, hipoterminin1 ilk işaretlerini göstermeye başlayacaklardı.</p>

  <p>Lauren mikrofonu alıp düğmesini yukarı iterek açtı. "Eğitmen Large, burası birim üç. Tamam."</p>

  <p>"Eğitmen Large konuşuyor... Selam benim küçük şekerlemelerim."</p>

  <p>Diğer taraftaki kişi CHERUB'un baş temel eğitim sorumlusu Bay Large bile olsa, yirmi dört saat içinde ilk kez Bethany'nin sesinden başka bir insan sesi duymak Lauren'a iyi geldi. Large berbat bir adamdı. Çocukları zorlu eğitimlerden geçirmek sadece işinin bir parçası değildi; aslında çocukların acı çekmesinden zevk alıyordu.</p>

  <p>1 Vücut ısısının 35 derecenin altına düşmesi. (Ç.N.)</p>

  <p>"Birim dört ve ben iyiyiz, bunu rapor etmek için aradım," dedi Lauren.</p>

  <p>"Tamam."</p>

  <p>"Neden şifreli frekansı kullanmıyorsun? Tamam," dedi Bay Large öfkeyle.</p>

  <p>Lauren eğitmeninin haklı olduğunu fark edince hemen alıcının ön tarafındaki frekans değiştiriciyi açtı.</p>

  <p>"Oh... Üzgünüm. Tamam."</p>

  <p>"Asıl yarın sabah seni yakaladığımda üzgün olacaksın," diye gürledi Large.</p>

  <p>"Hufflepuff'tan on puan kırıyorum. Kapatıyorum, tamam."</p>

  <p>"Kapatıyorum, tamam," dedi Lauren gücenmiş bir sesle. Mikrofonu elinden bırakıp metal konteynerin yanına bir tekme savurdu. "Tanrım, bu adamdan <i>gerçekten</i> iğreniyorum."</p>

  <p>Bethany hafif bir kahkaha attı. "Kürekle vurup onu çamur dolu çukura kafa üstü attığın için onun senden nefret ettiği kadar olamaz."</p>

  <p>İlk temel eğitim denemesinin beklenmedik bir şekilde sona ermesine yol açan olayı hatırlayınca sırıtan Lauren, "Doğru," dedi. "Sanırım işe koyulsak iyi olur. Sen talimatı çevirmeye başla. Ben de dışarı çıkıp içme suyu için kar getireyim de erisin."</p>

  <p>Lauren bir kova buldu ve kızağından el fenerini aldı. Konteynerin metal kapısını itti; içerideki sıcaklığın kaçmaması için elindeki kovayla birlikte küçük bir aralıktan sıkışarak geçip dışarı çıktı.</p>

  <p>Güneş batmıştı ve Lauren sadece konteynerden gelen incecik ışık huzmesi altında, karın üstündeki dev, beyaz kütleyi fark etti. Aşırı yorgunluktan dolayı hayal gördüğüne kendini inandırmaya çalışarak el fenerinin düğmesini açtı.</p>

  <p>Gördüğü şey, içinde hiçbir kuşku bırakmadı. Çığlık atarak güç bela konteynere döndü ve metal kapıyı hızla çekti.</p>

  <p>Bethany hemen görev talimatından başını kaldırarak "Ne oldu?" diye sordu.</p>

  <p>"Kutup ayısı!" dedi Lauren nefesi kesilerek. "Kapının hemen önünde, karın üstünde yatıyor. Neyse ki uyuyor gibiydi; birkaç adım daha atsam üstüne basacaktım."</p>

  <p><i>"Olamaz</i>," dedi Bethany.</p>

  <p>Lauren el fenerini ortağının yüzüne doğru salladı. "Al bunu. Kafanı dışarı çıkar ve kendi gözlerinle gör."</p>

  <p>Bunu doğrulamak için kısacık bir bakış yeterli oldu. Burun deliklerinden sıcak nefesinin buharı çıkan beyaz kürk yumağı, konteynerin girişine beş metreden de yakın mesafede yatıyordu.</p>

  <p>Lauren ölümle burun buruna geldiği bu deneyimin şokunu atlattıktan sonra, kızlar durum değerlendirmesi yapıp o kadar da ciddi bir sorun olmadığı sonucuna vardılar.</p>

  <p>Metal kapılardan dışarı uzanıp girişe yakın yerdeki karları toplayarak, ihtiyaçları olan içme suyunun tamamını elde edebilirlerdi. Yeterince kar toplayabildikleri için, dev ayıyı rahat bırakmaya karar verdiler. Hayvanın bütün gece o soğukta durması pek olası değildi. Nasıl olsa güneş yeniden doğmadan önce kalkıp kendine bir barınak aramaya giderdi.</p>

  <p>Konteynerin içindeki ısı, kızların nefeslerinin buharlaşıp kıvrılarak çıkmasını önleyecek kadar yüksek değildi. Ama soğukta geçen günün ardından konteyner onlara sıcacık geliyordu. Botlarını ve dış kıyafetlerini çıkarıp gaz ocağının üstüne gerilmiş ipe astılar, böylece kıyafetlerindeki nem sıcakla birlikte buharlaşacaktı.</p>

  <p>Konteynerin metal zemini dokunulmayacak kadar soğuktu, bu yüzden spor ayakkabılarını giyip, kızaklarından çıkardıkları yalıtımlı köpük şiltelerini yere serdiler. Isıtıcıyı biraz daha açıp buz tutmuş mısırlı biftek ve meyve konservelerini ısıtıcının önüne dizdiler; bu sırada Bethany de portatif bir ocağın üstünde bir tencere kar eritiyordu.</p>

  <p>İki gaz lambasının titrek ışığı altında, eğitimdeki son yirmi dört saatin talimatlarını okumaları bir saat sürdü. Talimatlar sadece beş sayfaydı ama kızların eğitimden kısa süre önce öğrenmeye başladıkları dillerde yazılmıştı; üstelik bu diller Latin alfabesini kullanmıyordu: Bethany için Rusça, Lauren için Yunanca.</p>

  <p>Talimatların ana fikri basitti. Kızların kar motosikletini kutusundan çıkarıp ilk kullanım için hazırlamaları gerekiyordu: Buna, çeşitli parçaları vidalayarak bir araya getirmek, paleti ve motoru yağlamak ve depoya benzin doldurmak da dâhildi. Güneş doğar doğmaz yola çıkıp kar motosikletiyle otuz beş kilometrelik yolu iki saatte kat edeceklerdi; buradaki kontrol noktasında, eğitimdeki diğer dört öğrenciyle birlikte, talimatlarda <i>"Son derece zorlu hava</i> <i>koşullarının olduğu bir ortamda, en üst düzey fiziksel cesaret testi"</i> diye kaygı verici bir şekilde tanımlanmış bir işi yapacaklardı.</p>

  <p>Lauren, dışarıdan bakınca sıcak ve yağlı görünen ama ortası taş gibi sert olan mısırlı biftek konservesine kaşığını daldırırken, "Eh," dedi, "Hiç değilse kar motosikletinin talimatları İngilizce."</p>
</body>
</html>
