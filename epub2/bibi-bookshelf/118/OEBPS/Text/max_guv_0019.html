<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="">
<head>
  <title>index</title>
  <meta content="pdftohtml 0.36" name="generator" />
  <meta content="2016-03-16T23:34:47+00:00" name="date" />
  <link href="../Styles/Style_Hoca.css" rel="stylesheet" type="text/css" />
</head>

<body class="calibre">
  <h2 class="calibre6" id="calibre_pb_7">19. CURTIS</h2>

  <p>Eğitim alanı hücrelerin üstündeydi ama oraya gidebilmek için dışarıya çıkıp avludan geçmek ve dikenli tellerle çevrelenmiş bir yol boyunca binanın yanından yürümek gerekiyordu. Bu, James için, güçlü dazlakların yanında içine kapanık bir çocuk olan Curtis'i daha yakından tanıma fırsatıydı.</p>

  <p>Yan yana yürürlerken James, "Hangi dersleri alıyorsun?" diye sordu.</p>

  <p>Curtis, "Herkes günde üç saat eğitim almak zorunda," diye açıkladı. "Ama normal sınıflara yetecek kadar öğretmen yok, bu yüzden bize sadece okumamız için ders kitapları veriyorlar. Derslere, sırf fazladan kitap satın almamıza izin verdikleri için gidiyorum. Aslında bu kitapların öğrendiğimiz konularla ilgili olması gerek ama sadece patlayıcı yapmayı öğreten, açık saçık ya da benzer kitaplar sansüre takılıyor."</p>

  <p>"Derse gitmeye zorluyorlar mı insanı?"</p>

  <p>Curtis bir kahkaha attı. "Gitmek zorunlu; ama bir öğretmen olduğunu ve sınıfına Elwood gibi yirmi öğrencinin geldiğini bir düşün. Onları derse gelmeye ikna etmek için ne kadar uğraşırsın?"</p>

  <p>"Anladım," diyerek sırıttı James.</p>

  <p>"Sanat dersi almak istiyorum," dedi Curtis. "Çocukken resim çizmek ya da boyamak dışında hiçbir şey yapmazdım ama burada bize sadece, kantin formuyla verdikleri gibi kısacık kurşun kalemler veriyorlar. İçeri gizlice bir kutu boya kalemi sokmayı başardım ama gardiyanlar büyük şeylerin girmesine izin vermiyorlar."</p>

  <p>Köşeyi döndükleri sırada James konuyu yavaşça kaçış fikrine getirmeye çalıştı.</p>

  <p>"Buradan çıkabilecek misin?"</p>

  <p>"Pek öyle görünmüyor," dedi Curtis. "Ya sen?"</p>

  <p>"On sekiz yıl."</p>

  <p>"Fena değil. Otuzlarında olacaksın. İyi kötü bir hayat yaşamak için şansın olacak.</p>

  <p>James, "On sekiz yıldan <i>çok</i> daha önce çıkacağım," diyerek sırıttı.</p>

  <p>"Hiç kimse buradan kaçamaz James. Burası yeni bir yer; son teknoloji var."</p>

  <p>"Nebraska'dayken Dave'le birlikte bir plan yaptık. Bizi tek kişilik hücrelerden çıkarsalardı harekete geçecektik. Ama <i>çok tuhaf bu</i> rastlantı oldu: Omaha ile bu batakhane birbirine tıpatıp benziyor. Aynı kişiler yapmış herhâlde."</p>

  <p>James, Omaha Eyalet Hapishanesi ile Arizona Maks'ın ikiz binalar olduklarını biliyordu: Aynı mimar tarafından tasarlanmış, aynı inşaat şirketi tarafından yapılmış ve altı ay arayla açılmışlardı. James ve Dave'in Arizona Maks'a geldikten sadece birkaç gün sonra nasıl kaçacaklarını biliyor olmalarını açıklamak için, bu önemli bir hikâyeydi.</p>

  <p><i>" Tıpatıp mı</i>?" diye sordu Curtis.</p>

  <p>"Aşağı yukarı. Aynı güvenlik sistemleri, aynı türde hücre blokları, hatta aynı eşyalar ve teçhizat. Dave ve ben tek kişilik hücrelerde kalırken, bizim bölümde bir gardiyan vardı, sürekli bizimle konuşurdu. Sohbet etmek için hücremin kapısına gelirdi. Sanırım küçük olduğum için bana acırdı, ama bir yandan da konuşmayı çok sevenlerdendi. Sürekli sızlanırdı. Yani günde yirmi üç saat tek başına kapalı kalan bendim, ama o <i>kendi</i> hayatından şikâyet edip dururdu. Karısı, çocukları, evi, canına okuyan ve sürekli gece vardiyası yazan âmiri.</p>

  <p>O işinden şikâyet ettikçe, ben de çaktırmadan sorular sormaya başladım.</p>

  <p>Örneğin geceleri kaç kişi çalışıyordu, ne tür güvenlik kontrolleri vardı. Dave'in hücresi çok uzakt;t değildi, o da aynı şeyi yapmaya başladı. Tek başımıza hücrede olduğumuz birkaç hafta içinde, bu geveze bize olması gerekenden <i>çok</i> daha fazlasını anlattı."</p>

  <p>"Kaçabileceğinize gerçekten inanıyor musun?"</p>

  <p>"Kapıdan çıkmayı başarabileceğimi düşünüyorum. Ama asıl sorun ondan sonra ne yapacağım. Sahte kimlik çıkartmak ve yeni bir yaşam kurmak için para ve iyi bağlantılar lazım. Birkaç hafta kaçtıktan sonra yakalanıp on yıl fazladan cezayla tek başına hücreye kapatılmanın anlamı yok. Yaşamının geri kalanında aynasızlardan kurtulmanın bir yolunu bulman gerek."</p>

  <p>"Nasıl kaçacaksın?" diye sordu Curtis. "Her şeyden önce kilitli bir hücreden çıkman gerek."</p>

  <p>"Darılma ama," dedi James, "bunu sadece benimle geleceklere söyleyebilirim."</p>

  <p>Curtis gizliliğin gerekli olduğunu anlamış gibi görünüyordu ve zaten eğitim biriminin metal kapısına neredeyse varmışlardı. Çocuklar bir metal dedektöründen daha geçmeden önce bir gardiyan üstlerini aradı. İki kat merdiven çıkıp üç küçük sınıfı geçtikten sonra, üstünde <i>Eğitim Yetkilisi</i> yazan bir kapıya geldiler.</p>

  <p>Curtis, "Önce ben giriversem olur mu?" diye sordu. "Bay Haines'e kitaplarımın gelip gelmediğini soracağım."</p>

  <p>Curtis kapıyı çaldı; James, Scott Warren'ın içeri davet eden sesini tanıdı.</p>

  <p>Kapıyı açarken şaşkın görünen Curtis, "Haines yok mu?" diye sordu.</p>

  <p>Bir masanın başında oturan Scott, hayır anlamında başını salladı. "Bugün onun yerine ben bakıyorum."</p>

  <p>James, John Jones'un da masada oturduğunu gördü.</p>

  <p>Curtis, James'i göstererek, "Ona yolu göstermek ve kitaplarımı sormak için geldim," dedi.</p>

  <p>Scott, "Evet... Hmm, üzgünüm," diye kekeledi. "Adın ne evlat?"</p>

  <p>"Curtis Oxford."</p>

  <p>"Curtis... Eğitim yetkilisinin dönmesini beklesen iyi olur... Yarın. Kitap verme işlemlerini ben bilmiyorum.'</p>

  <p>Curtis odadan çıkıp James'e baktı. "Kendi başına dönebilir misin?"</p>

  <p>James başını evet anlamında salladı. "Orada görüşürüz."</p>

  <p>Odaya girip Curtis'in arkasından kapıyı kapattı. John ve Scott şaşkındı.</p>

  <p>Siyah-beyaz kapalı devre televizyon ekranına bakarak, Curtis'in koridorun sonuna ulaşıp merdivenlerden inmesini beklediler.</p>

  <p>Scott, "Üüfffffff," diyerek iki elini kalbinin üstüne koydu. "Çok korktum...</p>

  <p>Hedefimizin odaya seninle birlikte geleceğini hiç düşünmemiştim."</p>

  <p>John sert bir sesle, "Neler olduğunu tahmin etmeliydin," dedi James'e.</p>

  <p>James, "Sadece <i>ziyaretçi</i> odasında görüşmemiz gerekebileceğini söylemiştin," deyiverdi.</p>

  <p>John, "Peki, her neyse..." diye söylendi.</p>

  <p>James eliyle terli saçlarını düzeltirken öfkesinin kabardığını hissetti.</p>

  <p>"Biliyor musun?" dedi sinirli bir şekilde, "Sıcaktan pişiyorum, uyumadım, doğru dürüst duş alamadım, pislik dışında hiçbir şey yemedim; insanların dövüldüklerini, biber gazı yediklerini ve derilerinin yakıldığını gördüm...</p>

  <p>Hatta bir psikopat bıçakla saldırıp beni öldürmeye çalıştı. Burada yaptığım işi beğenmiyorsan, görevi alıp aklına ne geliyorsa yapabilirsin."</p>

  <p>John bu öfke patlaması karşısında şaşırmıştı.</p>

  <p>Scott, James'i yatıştırmaya çalışarak, "Büyük bir stres altında çalışmanı takdir ediyoruz," dedi yumuşak bir sesle.</p>

  <p>John ise her zamankinden daha içten bir ifadeyle, "James," dedi, "Özür dilerim. Sana patlamak istememiştim. Curtis'in içeri gelip hepimizi bir arada görmesi çok şaşırtıcıydı... Bu acil durum toplantısının nedeni, Dave'in ciddi bir sorununun olması."</p>

  <p>Scott su makinesine uzanırken, "Otursana," dedi James'e. "Soğuk bir şey içmek ister misin?"</p>

  <p>Scott, kâğıt bir bardağı soğuk suyla doldururken James oturdu.</p>

  <p>John, "Bu sabah Dave'i doktor kontrolü için delikten çıkardılar," diye açıkladı. "Plastik mermi üç kaburgasını kırmış. Bir tanesi fena kırılmış. Bir kemik parçası, fırlayıp çevresindeki dokuyu yaralamış ve iç kanamaya neden olmuş."</p>

  <p>"Durumu ne kadar kötü?" diye sordu James.</p>

  <p>"Dave'in hemen röntgeni çekilip tedavisi yapılsaydı kötü olmazdı, ama bu sabah onu delikten sürükleyerek çıkardıkları sırada göğüs duvarında kan pıhtısı varmış. Nefes almakta zorlanıyormuş ve en az iki hafta hastanede kalacakmış. Sonra pıhtıyı çözmek için ilaç tedavisi uygulanacak. En az birkaç ay, tam olarak iyileşmeyecek."</p>

  <p>James içini çekerek, "Yani buraya kadar," dedi. "Beni buradan çıkaracak mısınız?"</p>

  <p>John başını evet anlamında salladı. "Olabildiğince çabuk. Planın yürümemesi bizi de senin kadar üzdü James. Yirmi yıldır istihbarattayım ve korkarım bu tür karmaşık planlar hep ters gidiyor."</p>

  <p>James kâğıt bardaktaki suyu bitirdi ve Scott tekrar doldurma önerisini başını sallayarak kabul etti. James, bir taraftan, sağ salim kampüse dönme olasılığıyla rahatlamıştı; ama diğer taraftan da, bu kadar büyük bir stresi boşa yaşamış olmaktan dolayı üzgündü ve bu taraf ağır basıyordu.</p>

  <p>"Dave olmadan devam etmemin bir yolu yok mu?" diye sordu.</p>

  <p>"Bu nasıl olacak?" dedi John. "Korunman gerek."</p>

  <p>"Artık gerekmiyor. Buraya Curtis'le geldiğimi gördünüz ve Elwood'da sabahın yarısını bana hayat hikâyesini anlatarak geçirdi. Biz kanka olduğumuz sürece, kimse bana bulaşamaz."</p>

  <p>Bu yeni haber karşısında Scott ve John uzun süre birbirlerine baktılar.</p>

  <p>Scott parmaklarını düşünceli bir şekilde yanağına vurarak, "Hmmm," diye bir ses çıkardı. "Anlaşılan önemli işler yapmışsın. Bu da durumu değiştirebilir.</p>

  <p>"Ama James, Dave olmadan nasıl kaçacak?" diye sordu John. "İyi sürücü olan ve kaçış sırasında senin üniformanı giyebilecek boydaki tek kişi Dave'di."</p>

  <p>"Ben iyi bir sürücüyüm," dedi James. "Lauren haritadan beni yönlendirir, ayrıca burada yollar iyi ve düz."</p>

  <p>Scott açık yüreklilikle, "Geçen gün öğleden sonra bana pek de iyi araba kullanamıyorsun gibi geldi," dedi.</p>

  <p>"Neredeyse bir yıldır araba kullanıyorum ve tek kazam o oldu. şey ... İlk başlarda neredeyse bir kadının köpeğini öldürecek olmam dışında."</p>

  <p>"Aslında, "diyerek başını salladı John, "geçen günkü aptalca macerasına karşın James orta düzey sürücü eğitiminde en yüksek notları aldı. <i>Yine de</i> gardiyan kılığında buradan çıkması olanaksız."</p>

  <p>Scott bir dirseğini masaya dayayıp parmağını James'e doğru salladı. "Bir dakika ayağa kalksana James. Boyun kaç?"</p>

  <p>James sandalyesinden kalkarken, "1,62," dedi.</p>

  <p>Scott şaşırmış görünüyordu. "Amerikancası ne bunun?"</p>

  <p>John gülümsedi. "Hemen hemen beş fit iki inç. Bu kadar kısa bir adamınız var mı?"</p>

  <p>"Erkek yok. Ama burada herkese fırsat eşitliği uygulanıyor ve hücre bloğumuzda neredeyse James'in boyunda genç bir kadın gardiyan çalışıyor."</p>

  <p>John güldü. "Vardiyaları değiştirip kaçış gecesinde onun görevde olmasını sağlayabilir misin?"</p>

  <p>Scott, evet der gibi başını salladı. "Çok zor olmaz. Planı biraz değiştirmemiz gerekir ama bunu kesinlikle yapabiliriz."</p>

  <p>"O zaman devam ediyoruz, öyle mi?" diye sordu John.</p>

  <p>Scott, "Etmemek için bir neden yok," dedi. "James bunu yapmak istediğinden eminse tabii."</p>
</body>
</html>
