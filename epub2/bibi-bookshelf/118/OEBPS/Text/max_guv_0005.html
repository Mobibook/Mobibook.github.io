<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <meta content="pdftohtml 0.36" name="generator" />
  <meta content="2016-03-16T23:34:47+00:00" name="date" />
  <link href="../Styles/Style_Hoca.css" rel="stylesheet" type="text/css" />
</head>

<body class="calibre">
  <h2>5. İP</h2>

  <p>On bir çocuk, temel eğitime üç ay önce başlamışlardı. Lauren, kar motosikletleriyle son kontrol noktasına varmayı başarmış beş çocukla birlikte, karın içinde hazır olda duruyordu. Baş eğitmen Bay Large, kızın gözlerine dik dik bakıyordu.</p>

  <p>"Biriniz bu genç bayana, kutup ayılarının kışın ne yaptığını söyleyebilir mi?" diye bağırdı.</p>

  <p>Birkaç çocuk yanıtı mırıldandılar: "Kış uykusuna yatarlar."</p>

  <p>"Bu doğru Bayan Mankafa," diye sırıttı Large. "Buzun altında büyük bir delik açarlar ve ilkbaharda fulyalar açıncaya kadar rüyalar âlemine dalarlar.</p>

  <p>Eğitim el kitabına bakma <i>zahmetine</i> katlansaydın, ayıların balık yediğini ve kıyıya yakın buz kütlelerinin üstünde yaşadığını da öğrenirdin. Burada, karanın yüz metre içinde yaşamazlar. Anlaşıldı mı?"</p>

  <p>"Evet efendim," dedi Lauren uysalca.</p>

  <p>"Ve telsiz meselesi. şifreleme cihazını açmayı neden unuttun?"</p>

  <p>"Hava soğuktu ve çok yorgundum ve..." Lauren, Bay Large'ın kar gözlüklerinin arkasında gözlerinin pörtlediğini görünce yanlış cevap verdiğini anladı. "Üzgünüm efendim... Mazeretim yok efendim," dedi sert bir sesle.</p>

  <p>Bay Large, Lauren'ı yere itti ve 52 numara botlarını, kızın kafasının her iki yanında karların içine daldırdı.</p>

  <p>Salyalarını saçarak konuştu: "Bu sabah uyandığımda, Lauren <i>Adams,</i> sırtım ağrıyordu. Beş ay önce küçük, yaramaz bir kızın bana kürekle vurduğu günden beri <i>her</i> sabah ağrıdığı gibi ağrıyordu. Bunu yapanın kim olduğunu bana hatırlatır mısın?"</p>

  <p>"Ben mi efendim?" diye sordu masumca Lauren.</p>

  <p>"Eğer ben yetkili olsaydım, CHERUB'dan sonsuza dek kovulurdun."</p>

  <p>Lauren ilk başta, Bay Large'ın daha ilk günden itibaren eğitimi kendisi için zorlaştırmadığına şaşırmıştı. Ama şimdi, intikamını sona sakladığını dehşetle fark ediyordu.</p>

  <p>"Ve <i>böylece,</i> görev talimatlarınızda yazan en üst düzey cesaret testine sıra geldi," dedi Bay Large. "Planlar biraz değişti. Talimatlarda artık Lauren'ın <i>en</i> <i>üst düzey cesaret testi</i> yazıyor."</p>

  <p>Buzlu zeminde sırtı donarken, Lauren kar gözlüklerinin ardında bir damla gözyaşının biriktiğini hissetti. Temel eğitimi üçüncü kez almaya dayanabileceğini sanmıyordu. şimdi başarısız olursa, CHERUB kariyerinin sonu gelirdi.</p>

  <p>Bay Large, Lauren'ı tekrar ayağa kaldırırken parmak eklemlerini kıracaktı neredeyse.</p>

  <p>Bay Large yine Lauren'a bakarak, "Siz altı öğrenci arasında en iyi yüzücü kim?" diye sordu.</p>

  <p>"Sanırım benim," dedi Lauren.</p>

  <p>Bay Large kibirli bir tavırla, "Bu <i>doooooğru,</i> değil mi?" dedi.</p>

  <p>"Hatırladığım kadarıyla küçük bir denizkızısın sen... içinizden biri hızla akan bir nehri yüzerek geçip karşı kıyıdaki 6 güzel CHERUB tişörtünü almak ve tekrar buraya yüzmek zorunda olsaydı, ideal aday sen olurdun. Öyle değil mi?"</p>

  <p>Lauren, ne kadar üzgün olduğunu Bay Large'a göstermemek için umutsuzca çabalayarak, "Evet efendim," diye bağırdı. Large, öğrencilerin ağlamasına bayılırdı.</p>

  <p>Bay Large bir adım geriye gidip sıradaki bütün çocuklara seslendi.</p>

  <p>"Hepinizin Lauren'a yardım etmek için elinizden geleni yapmanızı öneririm, çünkü tişörtleri alıp gelemezse, her biriniz tek tek yüzerek karşıya geçecek ve kendi tişörtünüzü alacaksınız. Nehir, dört yüz metre ileride, bundan sonraki tepenin yamacında. Güneş battığında kapalı bir yerde olmak istiyorsanız, hemen harekete geçmelisiniz bence."</p>

  <p>Lauren'ın başı çektiği çocuklar sıra hâlinde, derin karların içinde yamaç yukarı zorlukla ilerlerken, eşyalarının yüklü olduğu kızakları da çekiyorlardı.</p>

  <p>Bay Large ve iki yardımcı eğitmen Bay Speaks ve Bayan Smoke da arkalarından geliyordu.</p>

  <p>Hızla akan suyun gürültüsü, en inatçı rüzgâr uğultuları dışındaki her şeyi bastırıyordu. Nehir yazın yüz metreden geniş olmalıydı, ama kıyılar buzla kaplı olduğu için Lauren'ın yüzeceği mesafe altmış metreden kısaydı.</p>

  <p>Emekliye ayrılmış kickbox şampiyonlarından bile daha erkeksi görünen Bayan Smoke, kaslı koluyla karşı kıyıyı gösterdi. "Gri tişörtleriniz, şu trafik konisinin arkasındaki su geçirmez sırt çantasının içinde," diye bağırdı.</p>

  <p>Altı öğrenci kafa kafaya verdiler ve herkes birbirini duyabilsin diye yün başlıklarını ağızlarından yukarı çektiler. Buhar çıkaran nefesleri birbirine karışırken hiçbiri Lauren'ın gözlerine bakamıyordu. Onun için üzülüyorlardı, ama bir yandan da onunla birlikte acı çekmeyeceklerini bilmek içlerini rahatlatıyordu.</p>

  <p>Lauren, neşeli görünmeye çalışıp sessizliği bozmak için, "Daha da kötüsü olabilirdi," dedi. "Suya çıplak girmem gerekecek. Giysilerimle yüzersem sudan çıktığım anda donarlar ve asla üstümden çıkaramam."</p>

  <p>Aram isimli on iki yaşındaki Kürt çocuk, "İlk yardım çantalarımızda vazelin var. Lauren hepsini üstüne sürerse, yalıtım gibi olur."</p>

  <p>Lauren da başını sallayarak, "Bu beni sıcak tutar,"&nbsp;<span style="font-size: 1em;">dedi.</span></p>

  <p>Bethany, "Kurtarma iplerimizi birbirine bağlayıp Lauren'ın kollarının altından geçirerek düğümlesek?" diye önerdi. "Nehrin diğer kıyısına uzanacak kadar uzun olmalılar; böylece, bir sorun olursa onu çekebiliriz."</p>

  <p>"İyi fikir," diye sırıttı Lauren. "Giderken yine de yüzmem gerekecek ama geri dönerken siz beni çekebilirsiniz."</p>

  <p>"Sence başarabilir misin?" diye sordu Aram.</p>

  <p>"Soğuk olacak ve akıntı korkunç görünüyor," dedi Lauren. "Ama mesafe, yüzme havuzunun boyundan birazcık daha fazla sadece."</p>

  <p>Altı öğrenci kurtarma iplerini birbirine bağladılar. Lauren bütün düğümleri tekrar kontrol etti, sonra çocuklar kızaklarının içini karıştırıp vazelin kutularını çıkardılar.</p>

  <p>Bethany, Lauren'ı nehrin kıyısına götürüp dış kıyafetlerini çıkarmasına yardım etti. Çocuklar, buralardaki bütün akarsuların sıcaklığının, donma noktasının birkaç derece üstünde olacağını hayatta kalma kılavuzlarından öğrenmişlerdi. Suya isteyerek girmezdiniz, ama suda hayatta kalmayı başarabilirdiniz. Lauren'ın asıl derdi, donma noktasının en az on beş derece <i>altında</i> olan açık havaydı. Bu kadar düşük sıcaklıkta birkaç dakika kalmak, Lauren'ın çıplak tenini, sanki kaynar suyla dolu küvete girmiş gibi yakacaktı.</p>

  <p>Oğlanlardan ikisi karın üstüne yalıtımlı köpük bir şilte serdiler ve uçmasını önlemek için kenarlarına kızaklarını koydular.</p>

  <p>"Tamam," dedi Lauren, "herkes ne yapacağını biliyor mu? Bir engel çıksın istemiyorum."</p>

  <p>Çocukların "Tamam," der gibi başlarını sallamalarıyla Lauren rahatladı, köpük şiltenin üstüne oturdu ve iki oğlan onun kar botlarını çıkarmaya başladılar. Botlar çıkınca Lauren ayağa kalkıp kar kıyafeti ve dış muflonundan tek bir hızlı hareketle kurtuldu. Ardından, vücuduna sımsıkı yapışan iç muflonunu, çoraplarını ve iç çamaşırlarını çıkardı. Bethany, çıkan iç kıyafetleri toplayıp donmamaları için kendi kar kıyafetinin içine sokuşturdu.</p>

  <p>Lauren, külotunu da çıkarır çıkarmaz köpük şiltenin üstüne atlayıp uzandı; oğlanlar üstüne birkaç uyku tulumu serdiler.</p>

  <p>Bethany, Lauren'ın kulaklarının üstünde artık üç başlık olmadığını unutarak eğilip bağırdı: "İyi misin?"</p>

  <p>Lauren uyku tulumlarının altından başını çıkarınca titredi ve başını evet anlamında salladı. "Vazelini ver."</p>

  <p>Aram ve kardeşi Milar, Lauren'a kutu kutu vazelin uzatmaya başladılar.</p>

  <p>Kız, hissizleşen parmaklarını kutulara daldırıp kalın bir tabaka hâlinde vücuduna sürüyor, vazelinin uyku tulumlarına sürünüp boşa gitmesini istemediği için pek kıpırdamamaya çalışıyordu.</p>

  <p>Lauren iyice yağlandığında Bethany naylon tırmanma ipinin bir ucunu uyku tulumlarının altından geçirdi. Lauren ipi koltuk altlarından doladı ve tıpkı ayakkabı bağlar gibi bir ilmekle düğümledi. Böylece, ip dolanırsa ilmeği çekip kendisini kolayca kurtarabilecekti.</p>

  <p>"Hazır mısın?" diye sordu Aram.</p>

  <p>"Ne kadar olabilirsem."</p>

  <p>Bethany ve Aram, yalıtımlı şiltenin köşelerinden tutup nehrin kıyısındaki buzun üstüne çektiler; Lauren, bu sırada, uyku tulumlarının altında büzülmüş duruyordu. Buzun tehlikeli derecede ince göründüğü su kıyısından birkaç metre uzakta durdular.</p>

  <p>Bayan Smoke onları bekliyordu. Uyku tulumlarını kaldırıp Lauren'ın koltuk altındaki ipin düğümlerini kontrol etti.</p>

  <p>"Unutma, hava sudan çok daha soğuk," dedi Smoke sert bir sesle. "Nefes almak dışında, kafanı sudan çıkarma ve diğer tarafa geçtiğinde hiç oyalanma."</p>

  <p>Uyku tulumları kaldırılınca vücudunun üst kısmı açıkta kalan Lauren konuşamayacak kadar çok titriyordu ama başıyla onaylamayı başardı.</p>

  <p>"Tamam," dedi Smoke. "Başla."</p>

  <p>Bethany, Lauren'ın bacaklarının üstündeki uyku tulumlarını hızla çekti.</p>

  <p>Lauren suya doğru sıçrarken, Aram da ona hızla baktı ve vazelin koyduğu eldiveniyle, az yağlanmış görünen yerlerin üstünden geçti.</p>

  <p>Lauren'ın aklında o kadar çok şey vardı ki, herkesin kendisini çıplak görmesini umursayacak hâlde değildi. İnce buz tabakasının üstünde parmak uçlarında hızla üç adım attı ve suya mızrak gibi dalarken derin bir nefes aldı.</p>

  <p>Sudan on dokuz derece daha soğuk bir ısıya alıştığı için, yüzmeye başladığında vücudu sakinleşti. Su neredeyse sıcak gibi geliyordu.</p>

  <p>Güçlü kulaçlarla yüzmeye başlamıştı; sudaki akıntı izin verdikçe başını yana çevirip nefes alıyordu. İki dakika son hızla yüzdükten sonra karşı kıyıya neredeyse varmış olduğunu düşündü. Bakmak için başını sudan çıkardı. Ani bir karla karışık yağmur patlaması yüzüne çarptı ama henüz yolun yarısına bile gelmemiş olduğunu görecek kadar bir süre gözlerini açık tutmayı başardı.</p>

  <p>Lauren tekrar suya dalıp şiddetli akıntıya doğru çapraz yüzerken kendini perişan hissediyor, acı içindeki bedeninin izin verdiği ölçüde kendini zorluyordu. Karşıya geçebileceğinden artık ciddi ciddi kuşku duyuyordu.</p>

  <p>Sonraki dakikalar, yaşamının en acı verici anları oldu. Cildi hissizleşmişti ve sol tarafındaki bıçak gibi keskin ağrıyla mücadele ediyordu.</p>

  <p>Sonunda, yüzmeye başladıktan dört korkunç dakika sonra, turuncu koninin beş metreden de kısa mesafede olduğunu gördü. Nehrin kıyısındaki buz tabakasına dokunmak rahatlatıcıydı ama sudan çıkmak da ayrı bir zorluktu.</p>

  <p>Lauren'ın parmakları hissizdi ve buzda tutunabileceği hiçbir şey yoktu.</p>

  <p>Sudan çıkmak için ilk üç çabası başarısızlıkla sonuçlandı ve kız umudunu kaybetmeye başladı. Dördüncü denemesinde bir dalga onu tam da doğru anda itince, bir dizini buzun üstüne çıkarmayı başardı.</p>

  <p>Şimdi de, çıplak teninin donarak karın altındaki buza yapışıp kalması tehlikesi vardı. Bunu önlemenin tek yolu, vücudunun hiçbir yerinin birkaç saliseden fazla yere değmem esiydi.</p>

  <p>O kadar çok titriyordu ki hareketlerini kontrol edemiyordu; Lauren, ayak bileklerindeki kalın vazelin tabakasından bir kısmını alıp hızla tabanlarına sürdü. Bunu yaptığı sırada, vazelinin engelleyemediği birkaç düzine su damlası donup sırt derisine yapışmıştı. Her damla, etine giren bir çivi gibi canını yakıyordu.</p>

  <p>Lauren, karşı kıyıdan gelen yoğun tezahüratlar eşliğinde ayağa kalktı.</p>

  <p>Turuncu koniye doğru dört hızlı adımla zıpladı ve koninin arkasındaki küçük sırt çantasını karın içinden çekip çıkardı. Çantayı omuzlarına takınca kendisine bir an için zafer izni verdi ve diğer öğrencilere dönüp başparmağını kaldırarak "Tamam" işareti yaptı.</p>

  <p>Suya dönmek için attığı ilk adımda bir çığlık attı, çünkü tabanının parmaklara yakın olan kısmındaki deri tabakası buza yapışıp kopmuştu.</p>

  <p>Tabanlarındaki vazelin gitmiş, nemli tabanının donup yere yapışması için iki saniye yeterli olmuştu. Dönüp kardaki kan izine baktı, sonra acı dolu üç adım atarak suya daldı.</p>

  <p>Lauren suya girer girmez, diğer öğrencilerin çekmeye başladığı ipin koltuk altlarındaki eklemlere battığını hissetti. Yüzmeye çalıştı ama o kadar hızlı çekiyorlardı ki yüzmenin bir faydası olmayacaktı. Aslında Lauren, kıyıdaki beş çocuğun kendisini fazla hızlı çektiğini düşünüyordu. İp sanki kollarını yerinden çıkaracak gibiydi ve doğru dürüst nefes alabilecek kadar bir süre başını suyun üstünde tutması çok zordu.</p>

  <p>Ama en azından dönüş yolu hızlı olmuştu. Lauren altmış saniye sonra sudan çıkarılmıştı ve iki Kürt çocuk tarafından bir uyku tulumunun üstüne taşındı. Onu ince buz tabakasından uzağa götürdüklerinde, sırtındaki sırılsıklam çantayı çıkardılar; diğer üç öğrenci de ellerinde havlularla Lauren'ın üzerine eğildiler. Suyu olabildiğince çok kurulayıp Lauren'ın nefes nefese kalmış vücudunu köpük şiltenin üstüne yuvarladılar, bütün uyku tulumlarını üstüne serdiler.</p>

  <p>Bethany, termal bir fanilayı burnunun ucunda sallarken Lauren bulanık görmeye başladı.</p>

  <p>Bethany, "Kendine gel," diye bağırdı. "Kıyafetlerini giymen gerek, yoksa..."</p>

  <p class="scenebreak">***</p>

  <p>Lauren kendine geldiğinde, vücudundaki vazelin kokusunu hâlâ alabiliyor, çorap giydirilmiş ayağının ve koltuk altlarındaki ip yanıklarının acısını hissedebiliyordu.</p>

  <p>"Hey," dedi Bethany yumuşak bir sesle. "Aramıza hoş geldin, ortak."</p>

  <p>Lauren, beş gün önce Alaska yürüyüşüne başladıkları ana üs kampının zemininde yatıyor olduğunu fark etti. Elektrikle aydınlatılan ve iyi bir merkezi ısıtmanın olduğu bina muhteşem derecede sıcaktı. Diğer öğrenciler de halının üstündeki dev minderlere yayılmış, şortları ve gri CHERUB tişörtleriyle oturuyorlardı. Saçları, duştan sonra havluyla kurulanmış gibi ıslak ve karmakarışıktı. Çoğunun elinde, üstünden duman tüten fincanlar vardı.</p>

  <p>Lauren, "Ne zamandır... ?" diye başladı ama cümlesini bitiremeden bir öksürük nöbetine tutuldu.</p>

  <p>Bethany saatine baktı. "Yaklaşık kırk dakikadır kendinde değilsin. Bayan Smoke, hafif düzeyde hipotermi ve yorgunluk yaşadığını söyledi. Birkaç saat dinlendikten ve sıcak bir şeyler yiyip içtikten sonra iyileşeceğini düşünüyor.</p>

  <p>Nehri geçmenin Bay Large'ı sinir ettiğini bilmek de hoşuna gidecektir."</p>

  <p>Lauren uyuşuk bir şekilde, "Gri tişörtüm nerede?" diye sordu.</p>

  <p>Bethany pişmiş kelle gibi sırıttı. "Elinde tutuyorsun. Üzerine vazelin bulaştırma diye paketinden çıkarmadım."</p>

  <p>Lauren'ın parmakları hâlâ hissizdi, tişörtün elinde olduğunu yeni fark etmişti; polietilen kaplı, kare şeklinde katlanmış tişörtü yüzüne yaklaştırdı ve üzerinde CHERUB logosu olan gri kumaşa uzun uzun baktı.</p>

  <p>"Artık eğitim yok," diye sırıttı.</p>

  <p>"Evet," diyerek güldü Bethany. "Artık, ver elini gizli görevler!"</p>
</body>
</html>
