<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="">
<head>
  <title>index</title>
  <meta content="pdftohtml 0.36" name="generator" />
  <meta content="2016-03-16T23:34:47+00:00" name="date" />
  <link href="../Styles/Style_Hoca.css" rel="stylesheet" type="text/css" />
</head>

<body class="calibre">
  <h2 class="calibre9" id="calibre_pb_12">29. ACABA</h2>

  <p>James, vicdanı rahatsız olduğu için gecenin diğer yarısını uykusuz geçirdi, kahvaltı masasında da Lauren'ın kötü bakışları yüzünden kendini daha da kötü hissetti. Lisa bir sorun olup olmadığını sordu ama ikisi de bir şey olmadığını söylediler.</p>

  <p>James, Kerry'yi aldatmanın iğrenç bir şey olduğunu biliyordu; ama onu aylardır görmemişti ve Becky'ye çıldırıyordu. Küçük bir kaçamağın ne zararı olduğunu zaten anlamıyordu, ama Lauren'ın durumu öğrenmesi her şeyi daha da karmaşık hâle getirmişti.</p>

  <p>Becky okuldan dönünce James hemen onun odasına koştu.</p>

  <p>"Lauren biliyor," dedi. "Dün gece görmüş bizi."</p>

  <p>Becky omuz silkti. "Ne olmuş yani?"</p>

  <p>James, geride bir kız arkadaş bırakmış gizli bir ajan olduğunu Becky'ye söyleyemezdi. Lauren'ın durumu neden öğrenmemesi gerektiğini nasıl açıklayacağını bulmak için günün yarısını düşünerek geçirmişti.</p>

  <p>"Lauren çok sıkıntılar yaşadı. Önce babamız öldü. Sonra amcam ona çok kötü şeyler yaşattı, ardından Dave ve ben hapse girdik. Bir süre sadece kendisiyle ilgilenmemi istemesi çok da şaşırtıcı değil."</p>

  <p>Becky mürekkep lekeli parmaklarıyla kısa, kahverengi saçlarını tararken, "Yani kız kardeşin kıskanır diye <i>asla</i> bir kız arkadaşın olmayacak mı?" diye sordu.</p>

  <p>James, "Bence bu işe bir son vermeliyiz," dedi. "Birkaç gün sonra ben Kanada'ya ya da her neresiyse işte oraya gidiyorum..."</p>

  <p>"James, sen çok tatlı bir çocuksun. Bu işin sonsuza dek sürmeyeceğini biliyorum, ama her gece aşağıda oturmaktan çok daha eğlenceli."</p>

  <p>James, sadece televizyona bir alternatif olarak görülmekten hoşlanmamıştı, ama Becky yaklaşıp yanağını öpünce, yüzündeki incinmiş ifade geçti.</p>

  <p>"Senin sorunun ne biliyor musun James?" dedi Becky. "Fazla düşünüyorsun."</p>

  <p>James uzanıp Becky'nin öpücüğüne karşılık verirken, bu durumu öğrenirse Kerrynin kendisini ne kadar acı verici bir biçimde sakatlayacağını düşünmemeye çalıştı.</p>

  <p class="scenebreak">***</p>

  <p>Lisa akşam yemeği için spagetti ve köfte hazırladı. Little ailesi akşam yemeklerini mutlaka yemek masasında yiyor, sonra tatlıları televizyonun karşısında yemek için oturma odasına geçiyordu.</p>

  <p>Vaughn ve Becky şöminenin ateşini güçlendirirken, James de bulaşıkları makineye yerleştirdi. Koridordaki telefon çaldığı sırada, cevizli kek ve mini bir dizinin ikinci bölümü için hazırlıklar tamamdı.</p>

  <p>Vaughn, "Curtis," diye seslendi.</p>

  <p>Curtis'i arayabilecek bir tek kişinin olduğunu bildikleri için, hepsi de huzursuzca etrafa baktılar.</p>

  <p>Curtis ahizeyi alırken, "Annem mi?" diye sırıttı. "Neler oluyor?... Nereye gideceğimi söyleyemez misin?... Tamam, ama diğer tarafta buluşacak mıyız?</p>

  <p>... Harika, o zaman yarın görüşeceğiz... Evet, James burada, çağırayım...</p>

  <p>James, annem seninle konuşmak istiyor."</p>

  <p>James kalbinin, neredeyse kulağına gelen donuk ses kadar yüksek perdeden attığını duyabiliyordu. "Merhaba Bayan Oxford."</p>

  <p>"Selam," dedi Jane. "Oğlum senin hakkında güzel şeyler söyledi James.</p>

  <p>Sanırım başka bir zaman güvenli bir şekilde konuşma fırsatımız olmayacak, ama yaptıkların için sana şahsen teşekkür etmek istedim."</p>

  <p>James gülümsemesine engel olamadı. "Önemli değil. Lauren'la bana ne olacak?"</p>

  <p>"Size yeni kimlikler ayarladım. Bu gece Boise'da bir otelde yer ayırttım ve sabah erken saatte Kanada'ya uçacaksınız. Orada kız kardeşinle senin için gerçekten iyi bir aile buldum. Maddi işleri de hallettim, yani paranız var.</p>

  <p>Yasalara uygun davrandığınız sürece güvende olacaksınız."</p>

  <p>"Kulağa mükemmel geliyor," dedi James. "Teşekkürler."</p>

  <p>"Dört dakikam doldu. Vaughn'a mekânın Comfort Lodge olduğunu söyle."</p>

  <p>Telefon aniden kapandı. James ahizeyi, duvara asılı telefonun üstüne koydu ve terleyen avucunu bacağına sildi.</p>

  <p>"Hiç vedalaşmaz," diye açıkladı Vaughn. "Konuşma ne kadar kısa sürerse, FBI'ın izleme olasılığı da o kadar azalır."</p>

  <p>Dünyanın en çok arananlar listesindekilerden biriyle yaptığı bu kısa konuşmanın şaşkınlığını üstünden atamayan James, "Boise ne kadar uzaklıkta?" diye sordu.</p>

  <p>"Karayoluyla üç saat."</p>

  <p>"Ne zaman gidiyoruz?"</p>

  <p>"Siz eşyalarınızı toplar toplamaz."</p>

  <p>Lauren hüzünlü bir şekilde Lisa'ya baktı. "Atlarla vedalaşabilir miyim?"</p>

  <p>"İstersen eşyalarını ben toplarım," dedi James. "Zaten sadece birkaç giysimiz ve eşyamız var."</p>

  <p>Lisa, Lauren'ın sırtına hafifçe vurdu. "Çabuk olalım o zaman," dedi. "Gidip paltonu giy."</p>

  <p>James merdivenleri ikişer ikişer çıkarken düşünmeye çalıştı. Kendisi Lauren'la Kanada'ya uçacağına ve Curtis de bilinmeyen bir yerde annesiyle buluşacağına göre, Jane Oxford'la yüz yüze görüşme umudu sıfıra inmişti. Tek yapabileceği, Curtis'in nereye gideceğini öğrenmeye çalışmaktı, böylece o annesiyle buluştuğunda bir FBI ekibi de orada olabilirdi.</p>

  <p>James odasına girip bütün eşyaları bir sırt çantasına tıkıştırmaya başladı.</p>

  <p>Arkasından Becky de odaya geldi.</p>

  <p>James üzüntü ve engel olamadığı bir rahatlamadan oluşan bir duygu karmaşası içinde, "Buraya kadarmış," dedi.</p>

  <p>Bir tabanca ve birkaç şarjör, James'in önünde duran yatağa düştü.</p>

  <p>"Bunlara ihtiyacın olabilir," dedi Becky.</p>

  <p>James çok şaşırmıştı. "Bu babanın silahı mı? Başın derde girecek."</p>

  <p>"Jane Oxford'a güvenme. Geçmişte yaptıklarını duydum ve inan bana bunlara ihtiyacın olabilir.</p>

  <p>James, yatağın üzerindeki silaha kararsızlıkla bakarken, "Lauren'la bana bir aile bulduğunu söyledi," dedi.</p>

  <p>Becky, küçük tabancayı eline alıp şarjörü iterek kabzaya yerleştirdi.</p>

  <p>"Curtis'le nasıl pazarlık ettin? Sen onu dışarı çıkaracaktın, Jane de sana yeni bir yaşam kuracaktı."</p>

  <p>James başıyla onayladı.</p>

  <p>"Eh, sen Curtis'i zaten hapisten çıkardın. şu durumda sen Jane Oxford için bela ve masraftan başka bir şey değilsin."</p>

  <p>Görev talimatnamesinde Jane'in kendisine yardım eden herkese karşı vefalı olduğunu yazmasına karşın, James de çoğu kez bunu düşünmüştü.</p>

  <p>Becky silahı James'in yüzüne doğrulttu. "İlk mermiyi namluya sürmek için kundağı geri çek, işte böyle... şu küçük kol, emniyet mandalı. Bu makineli bir Glock. Her şarjörde yirmi beş mermi var ve tıpkı makineli tüfek gibi tamamen otomatik. Sadece düğmeyi otomatiğe getirmen gerekiyor."</p>

  <p>"Sence gerçekten ona güvenmemeli miyiz?"</p>

  <p>Becky omuz silkerek James'in eşofman altının bel lastiğini çekerek tabancayı soktu. "Bilmiyorum. Sadece sonradan üzülmektense tedbirli olmak daha iyidir bence."</p>

  <p>James, elinde tabancayla ve zorda kaldığı en son durumda birini öldürmüştü. Aynı şeyi bir daha yaşamak istemiyordu ve Becky'nin veda öpücüğü yanağına konduğu sırada da aklında sadece bu düşünce vardı.</p>

  <p>"Karar senin James Rose," dedi üzüntüyle Becky. "Kapüşonlu montunu giy de kimse silahı görmesin. Ve kendine dikkat et."</p>

  <p>James hafifçe gülümsedi. "Elimden geleni yaparım."</p>

  <p>Lauren eşikte Becky'nin yanından geçerken çok üzgün görünüyordu.</p>

  <p>"Çok kısa sürdü," dedi James.</p>

  <p>Lauren burnunu çekerek, "Yanlarına gidemedim," diye açıkladı. "Koşarak eve döndüm."</p>

  <p>James, Lauren'ın atlara bu kadar bağlanmasına şaşırmıştı. Hızlıca ona sarıldı.</p>

  <p>Takip bantlarından birini uzatıp, "Al, bunu tak," dedi. "Belki ayrı düşeriz.</p>

  <p>Lauren pantolonunun düğmesini açıp, tıpkı yapışkanlı yara bandına benzeyen vericiyi, hiç kimsenin göremeyeceği bir şekilde, kalçasının üst kısmına yapıştırdı. Aynı anda, Curtis'in yatak odasından korkunç bir gürültü geldi.</p>

  <p>James koridoru jet gibi geçip yırtık kâğıtlardan oluşan bir denizin içine girdi. Curtis düzinelerce taslağını ve resmini yırtmış, gardırop kapağını sökmüş, sonra da yatağı ile duvar arasındaki daracık yere girmişti.</p>

  <p>"Ne oldu?" dedi James heyecanla.</p>

  <p>Curtis hıçkırdı. "Burayı seviyorum. Annem o insanları öldürdüğüm için öfkeden deliye dönecek. Sonra yine kaçmaya başlayacağız. O tehlikeyi seviyor, ama ben korkuyorum ve hiç hoşuma gitmiyor. Tek bir yerde kalıp resim yapmak, okula gitmek istiyorum.</p>

  <p>James ne diyeceğini bilemezken, Vaughn onun arkasından odaya girdi.</p>

  <p>Vaughn öfkeyle, "Siz kavga mı ediyorsunuz?" diye sordu. "Odanın hâline bakın."</p>

  <p>James biraz tedirginlik içinde, "İyi değil," dedi. "Yardıma ihtiyacı var."</p>

  <p>Duvara dönüp acıklı bir şekilde hıçkıran Curtis'e baktı; yapabileceği bir şeyin olmasını isterdi.</p>

  <p>Curtis, "Tekrar hapishaneye dönmek istemiyorum!" diye haykırdı. "Tekrar kaçak hayatı yaşamak istemiyorum. Keşke ölseydim, ama kendimi bile öldüremeyecek kadar işe yaramazım ben..."</p>

  <p>James yatağın kenarına oturup Curtis'in eline dokundu.</p>

  <p>"Bilirsin, bazen böyle şeyler hisseder insan," dedi. "Yeniden anneni gördüğün zaman uygun şekilde konuşur, sorunları çözersiniz. Her şeyin iyi olacağından eminim."</p>

  <p>"Annem asla dinlemez," diyerek iç çekti Curtis.</p>

  <p>Vaughn sert bir dille, "İkinizi de beş dakika içinde aşağıda, yola çıkmaya hazır durumda görmek istiyorum," dedi. "James, Curtis'e yüzünü silmesi için bir şeyler ver. Önümüzde uzun bir yol var. Kendini toplamak zorunda."</p>
</body>
</html>
