<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <meta content="pdftohtml 0.36" name="generator" />
  <meta content="2016-03-16T23:34:47+00:00" name="date" />
  <link href="../Styles/Style_Hoca.css" rel="stylesheet" type="text/css" />
</head>

<body class="calibre">
  <h2>13. GİRİŞ</h2>

  <p>Arizona Maks'a giden otobüsün, çıkışı engelleyen metal bir kafesi ve pencerelerinde de parmaklıkları vardı. Pompalı tüfekleri olan iki gardiyan önde, elli kişiden fazlasını taşıyabilecek otobüsteki bir düzine mahkûma yüzleri dönük olarak oturuyordu.</p>

  <p>James ve Dave arkaya yakın bir yere oturdular. Birkaç kadın ortalara yerleştirilmişti, erkekler de ön taraftaydı. En yüksek mevki, otobüse en son bindirilen ve koltuğuna metal bir boruyla kelepçelenen kızıl sakallı, dev gibi bir adama aitti.</p>

  <p>James, arkasında oturan Dave'e döndü. "Bu adam ne yapmış?"</p>

  <p>Kendilerinden başka otobüse binen tek çocuk koridora eğilip yanıtladı.</p>

  <p>James'in boylarındaki bu sıska çocuğun adı Abe'di. Neredeyse on yedi yaşında olduğunu gösteren tek şey, çenesindeki tüylerdi.</p>

  <p>Abe, sanki bu bilinmesi gereken bir isimmiş gibi, "O, Chaz Wallerstein", dedi.</p>

  <p>James ve Dave boş boş baktılar.</p>

  <p>"Tanırsınız," dedi Abe. "Banka soydu, rehineler için anlaşma yaptı. On beş kişiyi vurdu, on birini öldürdü. Televizyon haberlerine çıktı. Siz ikiniz nereden geldiniz, Mars'tan mı?"</p>

  <p>James, <i>Omaha</i> yazısının okunabilmesi için tulumunu düzeltti. "Bizi orada tecrit ettiler."</p>

  <p>Abe gülümsedi. "Nebraska'nın Mars'tan pek farkı yok herhâlde...</p>

  <p>Gardiyanlar o kaçış riski yazısını görünce başınız belaya girecek, biliyorsunuz değil mi?"</p>

  <p class="scenebreak">***</p>

  <p>Arizona Maks, eyalette mahkûm sayısının hızla artması sonucu 2002'de açılmıştı, içinde H şeklinde on dört hücre bloğu olan, 6500 mahkûm kapasiteli, çok işlevli bir hapishaneydi. Dokuz blok, maksimum güvenlik gerektiren yetişkin erkek mahkûmlara ayrılmıştı; ikisinde kadın mahkûmlar vardı ve ikisi de, eyaletin en tehlikeli mahkûmları da dâhil olmak üzere, idam cezası almış&nbsp;<span style="line-height: 1.3em; text-indent: 1em;">kişilere ayrılmış süper maksimum güvenlikli (süpermaks) birimlerdi. Son birimde de, on sekiz yaşın altındaki yaklaşık 300 erkek çocuk vardı.</span></p>

  <p>Dev gibi hapishane kompleksi, binlerce dönüm araziye yayılmıştı ve üç elektrikli çit ve yüksekliği on metreyi aşan iki sıra dikenli telle çevriliydi.</p>

  <p>Hapishaneye gelen bütün araçlar ya da insanlar, tek bir noktadan giriş yapmak zorundaydı.</p>

  <p>James ve Dave'i taşıyan otobüs birinci kapıdan geçip yirmi metre yüksekliğinde duvarlarla çevrilmiş küçük bir avluya girdi. Dış kapılar, hapishane alanının dışındaki bir kontrol binasından yönetiliyordu; iç kapılar ise, hapishanenin içindeki ana kumanda odasından açılıp kapanıyordu. <i>Geçit</i> olarak da bilinen bu çift-kontrollü güvenlik sistemi, mahkûmlar hapishanenin içindeki her gardiyanı saf dışı bırakmayı başarsalar bile kaçamayacaklar demekti.</p>

  <p>Hapishaneye çıkan ikinci kapı, ancak otobüsün arkasındaki dış kapılar kapandığında açılıyordu. Kompleksin içine girdiklerinde James, yüzünü otobüsün camına dayayarak çölün ortasına yayılmış beton hücre bloklarına baktı.</p>

  <p>Her birimin çevresindeki dikenli telle kuşatılmış avlularda çalışan mahkûmları izledi. Binaların tepelerinde, sorun çıktığı anda ateş açmaya hazır, silahlı gardiyanlar vardı ve içlerinde küçücük görünen insanların olduğu klimalı gözetleme kuleleri, hapishanenin çevresinde, yüzlerce metre boyunca her yana nokta nokta dizilmişti.</p>

  <p>Otobüs her hücre bloğuna gittiğinde, gardiyanlar mahkûmları teslim alıyorlardı. Önce erkekler indi, sonra kadınlar; ardından Chaz Wallerstein, süpermaks bloğundaki tek kişilik idam cezası hücresinin önünde indirildi.</p>

  <p>Yolun dört yüz metre kadar ilerisinde, başka bloklar yapmak için ayrılmış boş arazileri geçince de son durak olan genç suçlular birimi vardı.</p>

  <p>Mahkûmların hızlı hareket etmesini önlemek için pranga zincirleri kısa tutulmuştu. Bu aynı zamanda, otobüsten inmenin tek yolunun da iki bacakla birden atlamak olduğu anlamına geliyordu. Pek atletik görünmeyen Abe, atlarken dengesini kaybetti. Gardiyanlardan biri, onu tozun içinden çıkarıp sertçe dikenli tele itti.</p>

  <p>"Kıçına tekmeyi yemek istemiyorsan doğru dur."</p>

  <p>İki gardiyan, çocukları dikenli telle kaplı bir kapıdan geçirip hücre bloğuna götürdü. İki katlı bina prefabrik betondan yapılmıştı, düz bir metal çatısı vardı&nbsp;<span style="line-height: 1.3em; text-indent: 1em;">ve her pencere insan vücudundan daha dardı. Çelik bir kapıdan geçip ortasında uzun kontrplak bir tezgâhın olduğu, yanlarda duşların bulunduğu sade bir girişe geldiler. Tezgâhın arkasında, on beş yaşlarında görünen zenci bir mahkûm vardı.</span></p>

  <p>Gardiyanlardan biri James'in zincirlerini çıkardı ve soyunup odanın diğer ucundaki duşa koşmasını söyledi. Diğeri de yeşil bir dezenfektan tozu James'in tepesinden aşağı döküp eline kırık dökük bir kalıp sabun tutuşturdu.</p>

  <p>James, yanındaki duşta döne döne yıkanan Abe için üzüldü. Abe'in vücudunda tek bir kas yoktu, kolları ve bacakları sopa gibiydi. James, Lauren'ın bu çocuğu dövebileceğini düşündü. Hapishanedeki kabadayılar ise onu çerez niyetine çiğ çiğ yerdi.</p>

  <p>Gardiyan James'i suyun altından çekip bir havlu uzatırken "Bütün gün bekleyemem," dedi. James havluyu yüzüne sürünce, sanki daha önce defalarca kullanılmış gibi nem ve küf koktuğunu fark etti.</p>

  <p>James havluyu yere attığında, gardiyan gömleğinin cebinden ince bir el feneri çıkarıp eline tek kullanımlık bir lastik eldiven geçirdi.</p>

  <p>"Duvara dön."</p>

  <p>Gardiyan aşağıdan başlayarak James'e ayaklarını birer birer kaldırtıp tabanlarını ve parmak aralarını inceledi. El fenerini James'in koltuk altlarına, kulaklarının içine ve arkasına tuttu. Parmaklarıyla kafa derisini sertçe ovalayarak saçlarının arasında bir şey saklayıp saklamadığını kontrol etti.</p>

  <p>"Yüzünü dön."</p>

  <p>Gardiyan ışığı James'in gözlerine, burnunun içine, ağzına, dilinin altına, dişetlerine tutarken, parmağındaki lastik tadı James'in ağzına geliyordu. Eğilip yine fenerle göbek deliğine baktı; bacak aralarını dikkatle gözden geçirdi. Bu iş bitince, James'in kaba etlerine hafifçe vurdu.</p>

  <p>"Tamam, giyin."</p>

  <p>Tezgâhın arkasındaki zenci çocuk üç takım hapishane kıyafeti hazırlamıştı.</p>

  <p>Geldiklerinde üstlerine olan kıyafetler ortadan kaybolmuştu. Diğer gardiyan, iki sarı KAÇIŞ&nbsp;<span style="line-height: 1.3em; text-indent: 1em;">RİSKİ önlüğünü elinde tutuyordu; James başlarının derde gireceğini hemen anladı.</span></p>

  <p>İsmi Frey olan kısa boylu tombul âmirleri, "Bu hapishaneden kaç kişinin kaçmayı başardığını biliyor musun James Rose?" diye sordu.</p>

  <p>James çok akıllı görünmek istemiyordu, bu yüzden yalan söyledi. "Hayır efendim."</p>

  <p>Frey bir adım öne çıkıp botunun topuğuyla James'in ayağını ezerek, "Arizona Maks'tan <i>asla</i> hiç kimse kaçamadı," dedi. "Anladın mı?"</p>

  <p>Acısının yüzünden okunmasına izin vermemeye kararlı olan James, "Evet efendim," dedi.</p>

  <p>Frey ayağını çektiğinde, James'in ayağının üstünde at nah şeklinde kırmızı bir iz vardı.</p>

  <p>James leş gibi hapishane külotunu ve tişörtünü giydi. Üstüne giymesi için de gri pamuklu şort ve üzerinde <i>kaçış riski</i> yazılı turuncu, bol bir polo yaka tişört verilmişti.</p>

  <p>Mahkûm, "Kaçış riskli mahkûm olarak sınıflandırıldıysan, hücreden her çıkışında bu turuncu tişörtü giymek zorundasın," diye açıkladı. "Seni üstünde bu yokken yakalarlarsa, deliğe tıkarlar, belki de üstünde tepinirler."</p>

  <p>James tişörtü giydikten sonra tezgâhın altına baktı ve Nike spor ayakkabılarının yerinde bir çift adi bez ayakkabı olduğunu gördü.</p>

  <p>Mahkûm, "Sadece hapishanenin verdiklerini giyebilirsin," diye açıkladı.</p>

  <p>"Yasal belgelerin ve iki adet aile fotoğrafı dışında, dışarıdan hiçbir şey getiremezsin. İstediğin başka bir şey varsa, hapishane kantininden satın almak <i>zorundasın."</i></p>

  <p>Kantin, bir tür dükkân gibiydi. James önceki gün kurallar kitabında okumuştu.</p>

  <p>Az sayıdaki eşyasını tezgâhın üstünden aldı: Üstünde resmi ve mahkûm numarası olan kimlik kartı, hapishane kuralları kitabı, eski püskü bir havlu, yatak çarşafları, bir tane yedek külot, bir tişört, plastik bir fincan, diş fırçası, diş macunu, bir kalıp sabun ve bir rulo tuvalet kâğıdı.</p>
</body>
</html>
