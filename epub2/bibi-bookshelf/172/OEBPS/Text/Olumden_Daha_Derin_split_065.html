<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ölümden Daha Derin</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1"></p>

  <p class="calibre4"><span class="bold">65</span></p>

  <p class="calibre3">Tommy günün geri kalanını annesini üzmemek için müthiş çaba harcayarak geçirdi. Aslında bu konuda çok tecrübeli olduğu için bir hayli başarılıydı. Annesinin hatta artık neredeyse herkesin ruh halini gözlerinin içine bakarak anlayabilecek derecede ustalaşmıştı. Karşılarındakinin durumunu anlayamayanlara ise şaşıyordu.</p>

  <p class="calibre3">Babası kayıp kadını arama çalışmalarına katılmak üzere evden erken çıkmıştı. Tommy de onunla gitmek istemiş ama babası çocukların orada olmasına izin verilmediğini söylemişti.</p>

  <p class="calibre3">Ama bu Tommy'ye çok mantıklı gelmemişti. Neticede çocuklar da büyükler gibi arama faaliyetlerine katılabilirlerdi. Hatta bu konuda onlardan daha başarılı bile olabilirlerdi. Sonuçta boyları daha kısa olduğundan yere daha yakındılar ve bu yüzden çevrelerine büyüklerden daha dikkat edebilirlerdi. Bunun yanında artık bir ceset gördüğüne göre yeni bir tane daha görse korkmazdı ki.</p>

  <p class="calibre3">Ama bunların hiçbirinin önemi yoktu. Babası ona bir kez daha iyice çileden çıkıp, kapıları, çekmeceleri çarparak, kendi kendine bağırıp duran annesiyle ilgilenmesini söyleyerek evi terk etmişti. En kötüsü de annesinin kendi kendine konuşmasıydı. O zaman onun öfkesinden deliye döndüğünü, gözlerini yuvalarından çıkacak gibi açarak sağa sola saldırdığını bilirdi.</p>

  <p class="calibre3">'Temizlik' adını verdiği işe girişmişti. Her şeyi sağa sola fırlatıyor, çekmeceleri boşaltıp, dergileri, gazeteleri, mektupları&nbsp;yerlere atıyordu. Sonra mutfağa dalıp buzdolabından çıkardığı yiyecekleri evyeye fırlatmaya başladı.</p>

  <p class="calibre3">Sonra biraz daha sakinleşince dağıttıklarını toplamaya başlayacaktı. Hem de az önce yaptıklarından geriye hiç iz bırakmayacak şekilde. Babası eve geldiğinde ev sanki hiçbir şey olmamış gibi temiz ve derli toplu olurdu.</p>

  <p class="calibre3">Tommy annesinin bu tiradı sırasında odasında kalır ama önünde sonunda sıranın kendi odasına da geleceğini bilirdi. Hele de odasını toplamamışsa başı BÜYÜK belada demekti. Annesi yatak çarşaflarını yere atar, oyuncaklarını çöp kutusuna doldurur, Bayan Navarre'den yıldız ya da aferin aldığı için eve getirdiği ödev kağıtlarını yırtardı.</p>

  <p class="calibre3">Annesinin bunu Bayan Navarre'ye kızgın olduğu için özellikle yaptığını düşünüyordu. Annesi öğretmenine Dedektif Mendez'le FBI'ın adamının evlerine gelmelerinden sonra daha da kızmıştı.</p>

  <p class="calibre3">Tommy en çok değer verdiği şeyleri saklamak için azami çaba harcadı. Kağıtları da halının ve yatağının altına soktu.</p>

  <p class="calibre3">Keşke evden çıkıp gitmeye cesaret edebilsem diye düşündü ama yapamıyordu. Bunun yerine odasından çıkıp annesini iki oda geriden takip edip, evdeki dağınıklığı değerli bir şeyi atıp atmadığına bakarak kontrol etmeye başladı. Bazen saat, mücevher, para, çek gibi annesinin aklı başında olsa asla atmayacağı türden şeyler bulduğu oluyordu.</p>

  <p class="calibre3">Bugün de istisnai bir durum yoktu. Tommy bulduğu şeyleri yerlerine yerleştirmeye koyuldu. Kitapları, derileri ve bardak altlıklarını salona, biblolarla fotoğrafları da oturma odasına götürdü. Yatak odasmdaysa, yakalanmamak için çok dikkat ederek, babasının çöp kutusuna atılmış fakülte yüzüğüyle, annesinin bir yığın mücevherini bulup, yerlerine kaldırdı.</p>

  <p class="calibre3">Gösterisini bitiren annesi çalışma odasında dizleri üzerine çökmüş, kağıtların, mektupların, gazete kesiklerinin ortasında hıçkıra hıçkıra ağlıyordu. Annesinin her ağlayışında olduğu&nbsp;gibi Tommy içeri girip, yanına oturdu. El ele tutuştular. Annesine onun için endişelendiğini, üzüldüğünü ama birazdan kendini daha iyi hissedeceğini umduğunu söyledi.</p>

  <p class="calibre3">Bu bir çocuğun yapabileceği türden bir görev değildi ama onun hayatı böyleydi işte.</p>

  <p class="calibre3">Keşke cumartesi günü herkes gibi ben de parka gidebilsem diye düşündü.</p>

  <div class="mbppagebreak" id="calibre_pb_65"></div>
</body>
</html>
