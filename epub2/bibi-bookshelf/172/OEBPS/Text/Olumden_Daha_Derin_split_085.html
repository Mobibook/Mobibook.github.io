<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ölümden Daha Derin</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1"></p>

  <p class="calibre4"><span class="bold">85</span></p>

  <p class="calibre3">Tommy başına çektiği battaniyeyi indirip nerede olduğunu anlamaya çalışarak etrafa bakındı. Buraya gelmek on dakika sürmüştü ama evden çıktıktan sonra hangi yöne gittiklerini bilmediği için şu an nerede olduğunu kestiremiyordu.</p>

  <p class="calibre3">Pijamalarını çıkartıp yerine eşofmanlarını, çoraplarını ve Aspen'e tatile gittiklerinde aldıkları kar şapkasını giymişti. Çünkü hava bir hayli soğuktu. Anne babası tartışmayı sürdürürken bir battaniye aldığı gibi evin arka kapısından çıkmıştı. Babasının arabasına arka kapıdan binip, yere kıvrılmış, battaniyeyi de üzerine çekmişti.</p>

  <p class="calibre3">Zaten çok kısa bir süre sonra da evi terk eden babası gelip, yola koyulmuştu.</p>

  <p class="calibre3">Araç durunca babası hemen inmiş, Tommy de doğrulup nerede olduklarını görebilmek için yüze kadar saymıştı.</p>

  <p class="calibre3">Sık ağaçlıklı eski bir mahalleye park etmişlerdi. Her taraf sessiz ve karanlıktı.</p>

  <p class="calibre3">Korkabileceğini hiç düşünmemişti. Babasının otomobilden inebileceğini de. Evden kaçtıktan sonra olabileceklerin hiçbirini düşünmemişti. Yalnızca babasının gidişinin ardından annesinin geçireceğine emin olduğu yeni bir krize katlanmak istememişti. Babasıyla arkadaştı. Onun ortağıydı. Birlikte kahramanlık yapmışlardı. Bayan Navarre'yi kurtarmışlardı. Kim bilir daha başka neler yapacaklardı?</p>

  <p class="calibre3">Tabii babası arabaya dönerse.</p>

  <p class="calibre3">Birden zakkum ağaçlarının arkasında ay ışığında gümüş gibi&nbsp;parıldayan bir şeyin hareket ettiğini görür gibi oldu. Korkudan dona kalmış bir halde bu gölgenin arabaya doğru yaklaştığını fark etti. Uzun boylu, güçlü, kucağında bir şey taşıyan bir gölge. Hem de büyük bir şey taşıyordu.</p>

  <p class="calibre3">Tommy'nin yüreği ağzındaydı. Eğilip, battaniyeyi yeniden kafasına çekti. Yalnızca neler olup bitiğini görebilmek için gözlerini açıkta bırakmıştı. Gölge Adam yaklaşırken kulaklarının zonkladığını hissediyordu.</p>

  <p class="calibre3">Keşke babam dönse diye düşündü. Ya Gölge Adam arabayı çalmayı denerse? İçinde ben varken hem de!</p>

  <p class="calibre3">Kapılar kilitli diye hatırlattı kendine. Ama ya Gölge Adam babasına saldırıp anahtarlarını aldıysa? O zaman günü kurtarmak Tommy'nin görevi olacaktı. Ama o daha çocuktu ve çocuklar tek başlarına kahramanlık yapamazlardı.</p>

  <p class="calibre3">Anne'in gözlerindeki bilinçsizliğin karanlık perdesi ağır ağır kalkıyordu. Adam onu boğmaya kalkmış olmalıydı. Şu an onu taşıyor olmasına rağmen boynundaki parmaklarını hissedebiliyordu.</p>

  <p class="calibre3">Bilinci geri dönerken adrenalin damarlarında adeta sel gibi yayılmaya başladı. Adamın kollarında kıvranmaya, kurtulabilmek için var gücüyle çabalamaya koyuldu. Crane bir şekilde kollarını bağlamıştı ama bacakları serbestti. O da tekme savurmaya koyuldu.</p>

  <p class="calibre3">Tıpkı ağa yakalanmış bir balık gibi kıvranıyor, sağa sola atılıyordu. Bu ani hareketlerle iyice şaşıran Crane sonunda onu düşürdü. Anne elleri bağlı olduğu için düşüşünü yumuşatamamış, omzu üzerine bir hayli sert biçimde kapaklanmıştı. Yerde dizlerini karnına çekerek toplandı. Sonra da bir dizinden destek alarak doğrulmayı başardı.</p>

  <p class="calibre3">Crane diziyle sırtına vurunca dengesini kaybeden Anne olanca hızıyla otomobilin yolcu kapısına çarptı. Başını cama şiddetle vurmuştu ama bir an için gözünün ucuyla içeride bir şey görür gibi oldu. Korkuyla açılmış, kendisine bakan bir çift göz.</p>

  <p class="calibre3"><span class="italic">Tommy.</span></p>

  <p class="calibre3">Çocuğu hemen tanımıştı. Tommy'nin yüzü tam manasıyla allak bullaktı.</p>

  <p class="calibre3">Sonra Crane saçlarını eline dolayıp, diğer koluyla da beline sarılıp, yakaladığı gibi otomobilin bagajına fırlattı. Tıpkı bir beysbol çantası gibi.</p>

  <p class="calibre3">Tommy'nin içinde fırtınalar kopuyordu. Ne nefes alabiliyor ne de kıpırdayabiliyordu. Ne yapacağını bilemiyordu. Midesi ağrıyordu. Kusacak gibiydi.</p>

  <p class="calibre3">Gölge Adam, Bayan Navarre'yi yakaladı! Onu bagaja tıktı!</p>

  <p class="calibre3">Soma yaratık kanlı yüzünü ona döndü. Açık ağzından dişleri gözüküyordu. Bir süre bakıştılar. Tommy sanki bir saat boyunca hiç kıpırdamadan öylece durduklarını sanmıştı.</p>

  <p class="calibre3">"Tommy!"</p>

  <p class="calibre3">Gölge Adam adımı biliyor! Otomobilin kapısını açıp o pençe gibi elini uzattı.</p>

  <p class="calibre3">"Tommy!"</p>

  <p class="calibre3">"HAYIR!!!" Tommy ciğerlerini parçalarcasına bağırmıştı.</p>

  <p class="calibre3">Ellerini kollarını sallayarak yan kapının kolunu çektiği gibi kendini dışarı attı. Sonra da hemen doğrulup koşmaya başladı.</p>

  <p class="calibre3">Hayatının koşusuydu bu. Ama tıpkı kabuslardaki gibiydi. Koşmaya çalışıyor ama hiçbir yere gidemiyordu. Ne kadar hızlı koşarsa koşsun arkasındaki Gölge Adam onu kolaylıkla yakalamıştı işte. Onu bir yırtıcı kuşun avını kapışı gibi yakalamıştı.</p>

  <p class="calibre3">"HAYIIIIIIR!" diye bağırdı Tommy tekmeler savurarak. Gölge Adam onu babasının arabasına götürdü. Arka koltuğa atıp, direksiyona geçti. Kapılar kilitlenmişti. Kapana kısılmıştı.</p>

  <div class="mbppagebreak" id="calibre_pb_85"></div>
</body>
</html>
