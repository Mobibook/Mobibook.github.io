<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ölümden Daha Derin</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1"></p>

  <p class="calibre4"><span class="bold">6</span></p>

  <p class="calibre3">"Neden bunu izliyoruz? On haberlerini izlemekten nefret etiğimi biliyorsun. Kansas'ta saat onda haberleri izleyenler yalnızca on buçukta yatıp, sabahın köründe mısırların büyümesini izlemek üzere kalkan tiplerdir."</p>

  <p class="calibre3">Anne, babasının söylenmelerini dikkate almadan televizyonun sesini biraz daha açtı. İzlediği yerel kanalın muhabirleri henüz lise öğrencisi olacak kadar gençlerdi. Ana haber sunucusu da sanki uyuşturucu tedavisinden yeni çıkmış gibi gözüküyordu. Bir sonraki haber parkta bulunan cesetle ilgiliydi.</p>

  <p class="calibre3">Muhabirin gözlükleri eğriydi. Üzerindeki ceket de şişman bir akrabasından ödünç aldığını düşündürtecek derecede boldu. Muhabir Oakwoods Parkı'nın girişindeki tabelanın önünde, yüzüne vuran ışıklar nedeniyle gözleri kısarak duruyordu. Kuşkusuz genellikle belediye meclisi ve okul toplantıları haberleri veren biri için bu yaşamının en büyük haberiydi.</p>

  <p class="calibre3">"Bu öğleden sonra Oakwoods Parkı'nda oynayan çocuklar ölü bir kadının cesedini buldular."</p>

  <p class="calibre3">Anne'in emekli İngilizce profesörü babası sanki yaralanmış gibi bir çığlık attı.</p>

  <p class="calibre3">"Salak!" Yaşayan kadının cesedini bulacak halleri yok ya! Geri zekalı!"</p>

  <p class="calibre3">"Sessiz ol," diye çıkıştı Anne. "Cinayet dilbilgisinden önemlidir."</p>

  <p class="calibre3">"Cinayetten kimse bahsetmiyor."</p>

  <p class="calibre3">"Cinayet."</p>

  <p class="calibre3">"Nereden biliyorsun?"</p>

  <p class="calibre3">"Biliyorum işte." Sesi biraz daha açtı.</p>

  <p class="calibre3"><span class="italic">"Kurbanın kimliği tespit edilmedi. Ölüm sebebi de henüz bilinmiyor."</span></p>

  <p class="calibre3"><span class="italic">"Henüz bilinmiyor."</span></p>

  <p class="calibre3">"Seni öldüreceğim," dedi Anne.</p>

  <p class="calibre3">"Güzel," dedi babası. "O zaman bu salak benim de ölü cesedimin öldürülmüş olarak bulunduğunun haberini yapar."</p>

  <p class="calibre3">"Keşke öyle bir imkan bulsa," diye söylendi Anne kendi kendine. Sonra da Şerif Cal Dixon muhabirin uzattığı mikrofona açıklama yaparken sesi biraz daha açtı.</p>

  <p class="calibre3">Dixon temel bilgiler verdi. Kurban yirmili yaşlarının sonunda ya da otuzlu yaşlarının başındaydı. Cesedin yanında herhangi bir kimlik belgesi bulunmamıştı. Kadının ne zaman öldürülmüş olduğunu da şu an için söyleyemiyorlardı. Otopsi sonuçları ellerine ulaşınca ölüm nedeni hakkında çok daha net bir bilgiye erişeceklerdi.</p>

  <p class="calibre3">Evet, kadının öldürülmüş olması kuvvetle muhtemel.</p>

  <p class="calibre3">Şerif, Frank Farman'la yakışıklı, İspanyol asıllı, şık spor giysili adamın yanına döndü. Bu bir dedektif olmalı diye düşündü Anne.</p>

  <p class="calibre3">Haberler reklam arası verdi ve bir yatak reklamı başladı. Reklamdaki adam avazı çıktığı kadar bağırarak ürünün tanıtımını yapıyordu. Telefon hemen yanı başındaki masanın üzerinde olmasaydı kesinlikle duymayacaktı. Telefonu açtı ama karşı taraftan bağıran kadın yüzünden ahizeyi kulağından uzaklaştırmak zorunda kaldı.</p>

  <p class="calibre3">"Televizyonunun sesi çok açık! Uyumaya çalışıyoruz!"</p>

  <p class="calibre3">Anne televizyonun sesini kıstı. "Çok özür dilerim, Bayan iver. Babamın işitme sorunu var, biliyorsunuz."</p>

  <p class="calibre3">Hemen karşısında yatan babası atıldı. "Kusura bakma, Judith! Şu cinayetle ilgili haberi izliyorduk. Sen kapını pencereni kapatıp, kilitle. İstersen gelip evini bir kontrol edeyim."</p>

  <p class="calibre3">Aslında oksijen tüpüne bağlı olarak yaşayan bir adam açısından gidip Judith Iver'ın evini kontrol etmekle aya seyahat etmek aynı derecede zordu. Anne ahizeyi kulağından uzak tutmaya devam ediyordu.</p>

  <p class="calibre3">"Teşekkürler, Dick! Her zamanki gibi çok kibarsın!" diye bağırdı Judith iver. "Ama artık yeğenimle kalıyorum."</p>

  <p class="calibre3">"Pekala," dedi babası. "İyi geceler, Judith!"</p>

  <p class="calibre3">Anne telefonu kapatırken, "Yeğeni," dedi adam öfkeli bir tonla. "O aşağılık serserinin teki. Bir gece kadın yeğeninin geleceğiyle ilgili rüya görürken herif gelip onun boğazını kesiverecek. Salak karı."</p>

  <p class="calibre3">İşte Dick Navarre'nin felsefesi. Dışarıya karşı neşeli, yakışıklı, tam bir beyefendi imajı ver. İçerideyse tam bir çekilmez herifin teki ol. Profesör Navarre ve Bay Hyde. Eğer Anne babasının tanıdıklarına bundan bahsetse hiçbiri inanmaz, hepsi onu aklını kaçırmış olmakla suçlardı.</p>

  <p class="calibre3">Uzaktan kumandayı babasına uzatıp, doğruldu.</p>

  <p class="calibre3">"Yatıyorum," dedi rüzgardan ve Bayan Iver'dan kurtulmak için salonun penceresini kapatmaya yönelerek. "Haplarını içtin mi?"</p>

  <p class="calibre3">Adam ona bakmadı. "Daha önce içtim."</p>

  <p class="calibre3">"Ah, öyle mi? Yatmadan önce içilmesi gerekenleri de mi?"</p>

  <p class="calibre3">"İnsan bedeni saatin kaç olduğunu bilemez ki."</p>

  <p class="calibre3">"Doğru. Boş zamanlarında hangi tıp fakültesine gittiğini unutmuşum?"</p>

  <p class="calibre3">"İğnelemelerini dinlemek istemiyorum, genç bayan. Tıptaki son gelişmelerle ilgili haberleri dinleyeceğim."</p>

  <p class="calibre3">Anne gözlerini devirerek odadan çıkıp, babasının yatmadan önce alması gereken ilaçlarını hazırlamak üzere mutfağa yöneldi. Kalbi için, tansiyonu için, ödemleri için, romatizması için, böbrekleri için ve damarları için haplar.</p>

  <p class="calibre3"><span class="italic">Tıptaki son gelişmelerle ilgili haberleri dinleyecek mi?.</span> Lafa bak.</p>

  <p class="calibre3">79'undaki babası günlerini golf arkadaşlarıyla siyaset konuşarak geçirirdi. Eğer çiftlik işçilerinin göçleriyle ilgili tartışıyor&nbsp;olsalar babası hemen yeni bir göçmen yasası çıkartılması gerektiğini savunurdu.</p>

  <p class="calibre3">Anne hiçbir zaman babasının saçmalıklarını dinlememişti. Ne beşinde ne yirmi beşinde. Babasını hep olduğu gibi, yani şişkin egolu, kendini beğenmiş bir aşağılık olarak görmüştü. Babası da bunu biliyor, bu yüzden de ondan nefret ediyordu.</p>

  <p class="calibre3">Birbirlerini sevmezlerdi. Hatta birbirlerine tahammül bile edemezlerdi. İkisi de yalnız kaldıklarında birbirlerine gerçek duygularını gösterirler ama toplum içinde tam tersi bir tavır sergilerlerdi. Anne isteksizce de olsa bu oyuna katılır, babasının sanki göz bebeğiymiş gibi davranmasına karşı koymazdı.</p>

  <p class="calibre3">Babasının annesiyle ilişkisi de benzerdi. Toplum içinde karısını yücelttikçe yüceltir, yalnız kaldıklarındaysa yerin dibine sokardı. Ama Anne'in bir türlü anlayamadığı nedenlerden dolayı annesi öldüğü güne yani beş yıl yedi ay öncesine dek kocası tarafından ne kadar aldatılırsa aldatılsın onu sevmeye devam etmişti.</p>

  <p class="calibre3">Kırk sekiz yaşındaki Marilyn Navarre'nin pankreas kanseriyle yaptığı kısa ve korkunç savaşı düşündükçe Anne hâlâ öfkeden deliye dönüyordu. Son yıllarda babasının da sağlığı bozulmuştu ama bir kalp krizine, iki açık kalp ameliyatına ve felce rağmen hayatta kalmayı başarmıştı adam. Üstelik Kore savaşında yaralanmış, 1979 yılında da birkaç ölümcül trafik kazasından kurtulmuştu.</p>

  <p class="calibre3">Kalp yetmezliğinden mustaripti. Ayrıca öldürecek derecede ciddi yarım düzine kadar başka sağlık sorunu da vardı fakat babası ölemeyecek derece hasis bir insandı. Oysa onunla otuz yıl yaşadığı için bir aziz sayılması gereken karısı yakalandığı hastalıkla ancak dört ay mücadele edebilmişti.</p>

  <p class="calibre3">Anne bazen bu yüzden annesine lanet okurdu. Şimdide yatak odasına uzanan merdivenleri çıkarken aynını yapıyordu.</p>

  <p class="calibre3"><span class="italic">Bana bunu nasıl yaptın? Beni onunla nasıl yalnız bırakabildin? Sana çok ihtiyacım var.</span></p>

  <p class="calibre3">Annesi hep yanında olmuş, onu desteklemiş, en yakın dostu olmuştu. Belki burada olsa onu bencillikle suçlardı ama bu tıpkı&nbsp;her terk edilen çocuk gibi Anne'in de umurunda değildi. En azından bu bencilliği hak ediyordu.</p>

  <p class="calibre3">Ölüm döşeğindeki annesinin isteğini yerine getirip, yüksek lisansı bırakmış, babasına bakmak üzere buraya taşınmıştı. Ve de kendini doktorasını bitirip, bir çocuk psikologu olarak çalışmak yerine burada Oak Knoll İlkokulu'nda beşinci sınıf öğretmeni olarak bulmuştu.</p>

  <p class="calibre3">Ve şimdi de üç öğrencisi bir cinayet kurbanı bulmuşlardı.</p>

  <p class="calibre3">Yatak odası lambasını yaktığı anda aklına gelen düşünceyle irkildi. <span class="italic">Dört olmalıydılar.</span></p>

  <p class="calibre3">Dennis Farman nereye gitse Cody Roache de onunla gelirdi. Anne o kargaşada bunu tamamen gözden kaçırmıştı. Suçluluk duygusuyla sarsıldı. Zavallı Cody diye düşündü. Ama onu parkta görmemişti. Belki de çocuk parka gitmemişti. Belki okuldan eve otobüsle dönmüştü.</p>

  <p class="calibre3">Çocuklar şimdi yatmış, rüya görüyor olmalıydılar. Acaba gözlerini kapattıklarında önlerinde cesedin yüzü beliriyor muydu?</p>

  <p class="calibre3">Anne pencereye gidip, gecenin karanlığına, komşuların pencerelerindeki ışıklara baktı. Acaba Farman'ların evine baksa ne görürdü? Frank Farman hâlâ şerifle birlikte olay yerindeki incelemelerini sürdürüyor muydu? Karısı acaba Dennis'in heyecan dolu ruh haliyle anlattıklarını dinlemeye tenezzül etmiş«miydi?</p>

  <p class="calibre3">Sharon Farman yoğun temposuyla Anne'i şaşırtmıştı. Kadının bir işi, çocukları ve de Frank Farman gibi bir kocası vardı. Dennis'in okuldaki tutumlarını değerlendirince Anne, büyük bir ihtimalle annesi oğlunun yaptıklarını görmezden gelip, günün birinde büyüyüp tüm kötü huylarından arınacağını düşünüyor olmalı diye fikir yürütmüştü.</p>

  <p class="calibre3">Wendy Morgan'la muhtemelen yatağının hemen yanına ilişmiş olan annesi Sara'yı kolaylıkla gözünün önüne getirebiliyordu. Morgan'a televizyonda gösterilen türden, mutlu, uyumlu bir aile izlenimi vermişlerdi. Wendy'nin annesi sosyal eğitim programı kapsamında resim dersleri veriyordu. Babası Steve'se boş zamanlarını gelir düzeyi düşük insanlara yardım etmeye adayan bir avukattı.</p>

  <p class="calibre3">Anne'in içindeki çocuk Wendy'nin sahip olduğu ev ortamını kıskanıyordu. Onun yalnız çocukluğu, anne babasının anormal ilişkisini seyrederek geçmişti.</p>

  <p class="calibre3">Kendine karşı ne kadar içten ve sıcak davranırsa davransın annesinin gözündeki değerinin babasından daha aşağıda olduğunu bilirdi. Şimdi bile durum değişmemişti. Ölünce de kocasının ihtiyaçlarını çocuğunun karşılamasını sağlamayı başarmıştı işte. Annesi farkına varsa belki de dehşete düşerdi ama içinde oldukları durumu zerre kadar algılayamamıştı. Anne de ona asla böyle bir şeyden bahsetmemişti.</p>

  <p class="calibre3">Anne sessiz, genelde izlemeyi tercih eden bir çocuktu. Başına gelen her şeyle kendi mücadele etmeye gayret eder, çalışıp çabalar, ulaştığı sonuçları da yine kendine saklardı.</p>

  <p class="calibre3">Benzer vasıflann Tommy Crane'de de olduğunu fark etmişti. Tommy çevresindekilerden uzakta durmaya çalışan, insanların ruh halini anlamaya çalışıp, davranışlarını onlara göre ayarlayan bir çocuktu. Cesedi bulan çocuklar arasında en hassası o olduğundan büyük bir ihtimalle olaydan en çok etkilenen de Tommy olmalıydı. Buna rağmen konuşmaya en az meyilli olan da o olmuştu.</p>

  <p class="calibre3">Eğer şu an Crane'lerin evinin içini görebilseydi büyük bir ihtimalle Tommy'nin bir köşede oturup, tüm geceyi doktor ve terapistlerden randevular ayarlamak için telefonun başında geçiren annesini izlediğini görürdü. Babası gelip Tommy'de travmaya yol açan hikayeyi dinleyip, çocuğunu rahatlatmaya çalışmış mıydı? Yoksa Tommy kendi sorunlarıyla boğuşmak ve başkalarının canım sıkmamak için yatak odasının yolunu çoktan tutmuş muydu?</p>

  <p class="calibre3">Geceyi ve evlerin birer birer sönen ışıklarını izlerken Anne içinin sızladığını hissediyordu. Uzun bir gün sona ermişti ama Tommy, Wendy ve Dennis için çok daha uzun sürecek yepyeni bir süreç başlamıştı.</p>

  <div class="mbppagebreak" id="calibre_pb_6"></div>
</body>
</html>
