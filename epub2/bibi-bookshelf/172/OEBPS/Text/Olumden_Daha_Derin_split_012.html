<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ölümden Daha Derin</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1"></p>

  <p class="calibre4"><span class="bold">12</span></p>

  <p class="calibre3">Karly Vickers Thomas Sığınağı'na ait küçük, müstakil bir evde yaşıyordu. Sığınak ona Morgan ve Ortakları adlı bir hukuk bürosunda iş bulmuştu. Orada tam maaş alacağı altmış günlük bir deneme süresi geçirecekti. Eğer işte başarılı olursa da yeteneklerine uygun bir alana aktarılarak çalışma hayatına kalıcı bir dönüş yapmış olacaktı. Bir sonraki adımdaysa kaldığı ev için Sığınağa küçük bir miktar kira ödemeye başlayacak, böylece kendine olan güveni biraz daha artmış olacaktı. Sonra, kendi ayakları üzerinde durabilecek hale gelince de Sığınak ona istediği gibi bir yaşam kurmasında yardımcı olacak, istediği bir yere taşınmasına olanak sağlayacaktı. Böylece de yepyeni bir kadın olarak yeni bir hayata adım atacaktı.</p>

  <p class="calibre3">Jane eve gitmek üzere dosdoğru yola çıkmış, sekreterini aramakla vakit kaybetmemişti. Hatta bahçede çalışırken giydikleri de üzerindeydi.</p>

  <p class="calibre3"><span class="italic">Cinayet işlendi...</span></p>

  <p class="calibre3">Bu sözleri, midesinin yanmasına neden oluyordu.</p>

  <p class="calibre3">Karly'nin sahibi olduğu eski Chevy Nova evin önündeki otoparkta değildi.</p>

  <p class="calibre3">Belki de işi sevmemiştir diye düşündü Jane. Yirmi bir yaşındaki Karly, Simi Valley'den sığınağa tam manasıyla dibe vurmuş halde gelmişti. Erkek arkadaşı onu öz annesinin bile tanıyamayacağı hale sokuncaya dek dövmüştü. Sonra da adaletten kaçan erkek arkadaşı ardında mahvolmuş haldeki Karly'yi bırakıp ortadan kaybolmuş, bir daha da kimseye gözükmemişti.</p>

  <p class="calibre3">Jane bu adamın fotoğrafını adeta beynine kazımıştı. Bildiği kadarıyla adam bir daha ortaya çıkmamıştı. Acaba bir şekilde Karly'nin nerede oturduğunu öğrenmiş olabilir miydi? Sığınaktaki koruma programına dahil olurken Karly imzaladığı mukaveleyle nerede yaşadığını aile üyelerine bile bildirmeyeceğine dair söz vermişti. Annesiyle yapacağı görüşmeler de dikkatle izlenecekti. Evindeki telefon da yalnızca şehir içi görüşmelere açıktı.</p>

  <p class="calibre3">Ama Jane kadınların kendi kendilerine sabotaj yaptığını çok görmüştü. Kadınlar nedense bir şekilde saldırganlarına defalarca geri dönüyorlardı. Ve bu kısır döngü sonunda kimsenin bir şey yapamayacağı hale geliyordu.</p>

  <p class="calibre3">Evin kapısı kilitliydi. Bu da Karly'nin evden kendi isteğiyle ayrıldığını ortaya koyuyordu. Jane'de Sığınağın tüm mülklerinin anahtarları vardı. Ani ziyaretler onun görevinin bir parçasıydı. O da hiçbir şeye dokunmamaya çalışarak içeri girdi.</p>

  <p class="calibre3">"Karly? Evde misin? Benim, Jane."</p>

  <p class="calibre3">İçerisi son derece derli topluydu. İnsan burada birinin yaşadığını ancak ufak tefek şeylere bakarak anlayabiliyordu. Ön kapının arkasına asılmış ceket, kanepenin yanındaki sehpanın üzerindeki kitap, mutfakta yerde bırakılmış iki köpek çanağı vardı. Ama ne Karly ne de köpeği görünürdeydi.</p>

  <p class="calibre3">Yatak yapılmıştı. Banyo da mutfak da tertemizdi.</p>

  <p class="calibre3">Jane arka kapıdan küçük, parmaklıklarla bölümlenmiş bahçeye çıktı. Otların kesilmesi gerekiyordu. Küçük bir açıklıkta bir masayla iki sandalye göze çarpıyordu. Masanın üzerinde de Jane'in kendi bahçesinden hoş geldin hediyesi olarak getirdiği bir saksı sardunya vardı.</p>

  <p class="calibre3">Bahçeyle uğraşmak Jane için bir çeşit terapiydi. Bu hem eğlendirici hem de somut sonuçlar alabildiği bir hobiydi. Bitkilerle haşır neşir olmak aslında bir bakıma kadınların kendilerini kurtarma çabasına yaptığı katkıların bir başka tezahürü gibiydi. Kadınlar da kendilerine özen gösterip, algılarını kendi ihtiyaçlarına ve hedeflerine yöneltirlerse kişisel potansiyellerinin zirvesine ulaşıp, yeniden tomurcuklar açabilirlerdi.</p>

  <p class="calibre3">Yeni açmış sardunyalar oldukça canlı gözüküyordu ama çimlerin kesilmesi, aynkotların da temizlenmesi gerekiyordu. Toprak kurumuş, kaskatı bir hal almıştı. Anlaşılan bitkiler günlerdir sulanmıyordu.</p>

  <p class="calibre3">Alışkanlıkla masanın üzerinden maşrapayı alıp, evin yanındaki küçük barakaya yöneldi.</p>

  <p class="calibre3">Bu sırada başı sürekli dönüyor, sekreterinin sözleri aklından çıkmıyordu. <span class="italic">Cinayet işlenmiş...</span></p>

  <p class="calibre3">Tam barakaya yaklaşmıştı ki bir ses işitti. Bir hırlama. Jane durdu. Barakanın kapısı aralıktı.</p>

  <p class="calibre3">"Petal?" diye seslendi. "Sen misin?"</p>

  <p class="calibre3">Aldığı karşılık düşük sesli yeni bir hırıltı oldu.</p>

  <p class="calibre3">"Petal?"</p>

  <p class="calibre3">Barakaya doğru ağır ağır yürümeye koyuldu. Kapıyı hafifçe açtı. Dışarıdan sızan gün ışığıyla köşeye sinmiş, beyaz bir ayak ve simsiyah bir burun görmüştü.</p>

  <p class="calibre3">"Petal? Benim, Jane Teyzen. İyi misin? Gel dışarı da bir kurabiye al, tatlım. Hadi."</p>

  <p class="calibre3">Köpek saklandığı yerden santim santim yaklaşıp, nihayet bütünüyle görünecek şekilde dışarı çıktı. Jane de köpeği iyice görebilmek için yere çömeldi. Köpeğin görünüşünü tarif edebilmek için kullanılacak en uygun kelime büyük bir ihtimalle 'perişan' sözcüğüydü.</p>

  <p class="calibre3"><span class="italic">Cinayet işlenmiş...</span></p>

  <p class="calibre3">Jane bahçede çalışırken giydiği kot gömleğinin cebinden bir kurabiye çıkarttı.</p>

  <p class="calibre3">"Gel, tatlım," diye fısıldadı gözleri yaşlarla dolarken.</p>

  <p class="calibre3">Karly asla Petal'ı terk etmezdi. Eğer acil bir durum olsaydı da köpeğe göz kulak olması için mutlaka Jane'i arardı. Hatta gitmemesi gereken bir yere gitmiş bile olsa mutlaka Petal'a bakacak birilerini ayarlardı.</p>

  <p class="calibre3">Kasabanın hayvan barınağından 'biz birbirimizi anlarız' diyerek Karly dövülmüş bu dişi pitbulu seçmişti. Köpek kıza müthiş bir can yoldaşı olmuştu.</p>

  <p class="calibre3">Jane kurabiyeyi titreyen eliyle uzattı. Eli köpekten değil ama sahibinin başına gelmiş olabilecek şeylerden korktuğu için tir tir titriyordu. Pitbul sızlanarak biraz daha sokuldu.</p>

  <p class="calibre3">Köpek Jane'in son gördüğüne kıyasla biraz zayıflamıştı. Her tarafında da birileriyle dövüşmüş ya da çok zor koşullarda kalmış gibi yara bere izleri vardı. Eve giremeyince hayvan ne yumuşacık köpek yatağında yatabilmiş ne içi yiyecekle dolu pembe kasesine yaklaşabilmiş ne de kendisiyle ilgilenebilecek birini bulabilmişti.</p>

  <p class="calibre3">Sonunda köpek usulca uzanıp, kurabiyeyi dilinin ucuyla aldı. Bu sırada Jane'in yeşil gözlerinden iki damla gözyaşı daha döküldü.</p>

  <p class="calibre3"><span class="italic">Cinayet işlenmiş...</span></p>

  <div class="mbppagebreak" id="calibre_pb_12"></div>
</body>
</html>
