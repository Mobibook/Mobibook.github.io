<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ölümden Daha Derin</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1"></p>

  <p class="calibre4"><span class="bold">35</span></p>

  <p class="calibre3">Cuma, 11 Ekim 1985</p>

  <p class="calibre3">12:47</p>

  <p class="calibre3">Karly'nin ne zamandan beri yalnız olduğuna dair zerre kadar bir fikri yoktu. Belki bir günden beri. Belki de yalnızca birkaç saattir.</p>

  <p class="calibre3">Artık akıl sağlığını yitirmeye başlıyordu. Yorgundu, güçsüzdü ve halüsinasyonlarla boğuşuyordu. Odada dolaşan Petal'ı görüyordu. Köpek ona doğru geliyor, yüzüne meraklı gözlerle bakıyordu. Karly ona uzanmak istiyor ama sebebini anlayamasa da kolunu oynatamadığını fark ediyordu. Sonra Petal bir insan gibi konuşuyordu.</p>

  <p class="calibre3">"Ayağa kalkamıyorsun. Seni öldürmek zorundayız." Ve sonra köpek üzerine atılıp boğazını parçalıyordu.</p>

  <p class="calibre3">Aynı şeyi yine görmeye başlamıştı ama bu kez köpeği sevmek için uzanabildi. Kolu serbestti. Keşke gerçek olsa diye düşündü. Sonra köpek kayboldu ve her yer karanlığa büründü. Ve o an belki de şu an uyanığım diye düşündü. Kolu hâlâ serbestti.</p>

  <p class="calibre3">Diğer kolu da öyle.</p>

  <p class="calibre3">Bacaklarını da oynatabiliyordu.</p>

  <p class="calibre3">Bu gerçek miydi yoksa yeniden hayal görmeye mi başlamıştı? Dikkatle ağır ağır doğrulmaya çalıştı. Karnındaki, kaburgalarındaki ağrıları dayanılmazdı ama yine de bunu başardı. Başı klozetten akıp giden su misali dönüyordu. Bir süre bunun geçmesi için bekledi. Sonra da dikkatle döndü. Ayaklarını masadan sarkıttı.</p>

  <p class="calibre3">Yalnız mıydı? Yoksa izleniyor muydu?</p>

  <p class="calibre3">Kendisini kaçıran kişinin gidip gitmediğinden habersizdi. Adam hâlâ orada olabilir, bir yandan kahvaltısını ederken bir yandan da kaçamayacağını bildiği için müthiş bir gönül rahatlığıyla onu izleyebilirdi.</p>

  <p class="calibre3">Ama bu onun şansmı denemeyeceği anlamına gelmiyordu yine de. Geçmişte, ayakları üzerinde durabilmek için çok çalışmıştı. Şimdi önünde uzanan geleceğinin elinden alınması hiç de adil değildi. Savaşmalı, kendini kurtarmalıydı. Bayan Thomas her zaman, Tanrı ancak çabalayanlara yardım eder demez miydi?</p>

  <p class="calibre3">O da çabalamak zorundaydı.</p>

  <p class="calibre3">Yerden ne kadar yüksekte olduğunu bilmese de ağır ağır uzanıp, parmak ucuyla zemine dokunmaya çalıştı. Evet, sonunda yere değmeyi başarmıştı işte. Zemin buz gibiydi. Acı şimdi bacaklarından, bel kemiğinden geçerek beynine ulaşıyordu. Ayak tabanları defalarca kesilmişti. Henüz tam manasıyla kapanmamış yaralar ağırlığını verince yeniden açılmışlardı. En son yürümesinin üzerinden çok uzun zaman geçmiş gibiydi. Bacakları sanki kendine ait değil gibiydi.</p>

  <p class="calibre3">Bayılmamaya, yere yığılmamaya çabalayarak masanın köşesine kadar ilerledi. Acıyı düşünmemeye çalışıyordu. Savaşmalıydı.</p>

  <p class="calibre3">Yavaşça yürümeye başladı. Önce bir adım sonra bir tane daha. Bu sırada masayı tutmayı da ihmal etmiyordu. Eğer duvara ulaşırsa dokuna dokuna kapıya kadar ilerleyebilirdi. Kapıya ulaşınca da dışarı çıkma şansı olurdu.</p>

  <p class="calibre3">Görüp, işitmeden dengeyi sağlamak çok zordu. Sanki oldukça ağır bir bowling topunu ensesine bağlamışlar gibi hissediyordu. Sanki bir yöne doğru ilerlerken top yuvarlanıp düşecek gibi oluyor, o da pozisyonunu değiştirerek diğer yöne dönüyordu.</p>

  <p class="calibre3">Ama masanın duvara bitişik olmadığını fark edince paniğe kapılmaya başladı. Şimdi duvara kadar hiçbir yere tutunmadan yürümek zorundaydı.</p>

  <p class="calibre3">Önündeki üç basamağı fark etti ama yukarı mı çıktığını yoksa aşağı mı indiğini anlayamıyordu. Ayağı takılıp, öne doğru sendeledi. Ancak yere düştüğünü olanca hızıyla yere çarpmcaya kadar fark etmemişti. Yön duygusunu öylesine kaybetmişti ki düşüşün etkisini azaltmak için ellerini kullanmayı dahi akıl edememişti. Yere önce başı çarptı. Öylesine hızlı düşmüştü ki başı yere ikinci kez çarptığında bütünüyle bilincini yitirdi.</p>

  <p class="calibre3">Yeniden kendine geldiğinde aradan ne kadar zaman geçtiğinden bihaberdi. Ama bunun bir önemi yoktu. Eğer dışarı çıkmayı başarıp, yürümeyi sürdürürse biri onu görüp yardım isteyebilirdi. Ya da böyle yönünü bilmez halde yürüyüp, çorak bir araziye dalabilir ve hedefsiz bir şekilde saatlerce yürüyüp sonunda can verebilirdi de. Ama en azından kendi kaderini kendi çizmiş olacaktı.</p>

  <p class="calibre3">Karly elleri ve dizleri yardımıyla emekleme pozisyonu aldı. Bu yerde oturmaktan iyiydi ama yine dengesini kaybedip düştü. Şimdi bir dolaba çarptığını hissetmişti. Dokundu. Sonra destek alarak yeniden ayağa kalktı.</p>

  <p class="calibre3">Ellerini dolabın üzerinde dolaştırıp, dokunduğu şeylerin neler olabileceğini anlamaya çalışıyordu. Tuttuğu her nesneyi dikkatlice inceleyip tekrar yerine koyuyordu. Bunu bir tornavida buluncaya dek sürdürdü. İşte bu işe yarayabilirdi. Bir tornavidayla hasmına saldırması mümkündü. Belki direk gözlerine saldınr onu kendisini kör ettiği gibi kör edebilirdi. Ya da üzerine atlar kendisine yapılanın aynını yapıp adamın iç organlarını bu tornavidayla delik deşik edebilirdi.</p>

  <p class="calibre3">İntikam fikriyle damarlarındaki adrenalin seviyesi yükseldi. Heyecanlanmıştı. İçinden kahkaha atma arzusu yükseliyordu. Sonra bu arzu giderek histeriye dönüşür oldu. Kontrolünü giderek kaybediyordu. Mantığına sımsıkı sarılmalı, kendini kaybetmemeli, devam etmeliydi. Durmamalıydı. Dışarı çıkmak zorundaydı.</p>

  <p class="calibre3">Artık duvara ulaşmış olduğu için yere çömelip yeniden emeklemeye başladı. Buralarda bir yerlerde bir kapı olmalıydı. Ve o kapıdan dışarı çıkacaktı. Başka çaresi yoktu.</p>

  <div class="mbppagebreak" id="calibre_pb_35"></div>
</body>
</html>
