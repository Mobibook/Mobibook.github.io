<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ölümden Daha Derin</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1"></p>

  <p class="calibre4"><span class="bold">93</span></p>

  <p class="calibre3">Anne kendine geldiği hastane odasında kapısının önündeki konuşmaları kısmen duyabiliyordu.</p>

  <p class="calibre3">"... kırık kaburga... ciğerler sönmüş..."</p>

  <p class="calibre3">"... ah, Tanrım... ö-l-m-e-d-i-ğ-i için şanslıyız..."</p>

  <p class="calibre3">"Ben heceleyebilirim."</p>

  <p class="calibre3">Sesi çok güçsüzdü. Neredeyse fısıltı gibiydi. Ama yine de duymuşlardı.</p>

  <p class="calibre3">"Hey, bakın kim gelmiş," dedi Vince gülümseyerek yatağın kenarına ilişirken. "Ah, Anne Marie!" diye bağırdı Franny acı dolu bir ifadeyle. "Rakunlara benzemişsin!"</p>

  <p class="calibre3">Anne kumandayla yatağını biraz kaldırıp karşıdaki aynada yüzüne baktı. İki mor göz. Şiş bir dudak. Çenede dikişler. Rakunlar bu karşılaştırmayı duysalar alınırlardı herhalde.</p>

  <p class="calibre3">"Hey," diye karşı çıktı Vince. "Siz asıl diğer adamı görmeliydiniz. Onu uçakla Los Angeles'a götürmek zorunda kaldılar. Bizim kız adamı fena benzetmiş. Adamın gözünü levyeyle patlatmış ya!" dedi gururla.</p>

  <p class="calibre3">Franny dehşetle irkildi. "Aman Tanrım!"</p>

  <p class="calibre3">"Kafatasını parçalamış, burnunu kırmış..."</p>

  <p class="calibre3">"Kimsin sen?" diye sordu Franny, sanki Anne onun tanıdığı kişi değilmiş de içinde bambaşka, çok daha sert bir kişilik barındırıyormuş gîbi.</p>

  <p class="calibre3">"Yaşıyorum," dedi basitçe.</p>

  <p class="calibre3">"Ah, tatlım," diye karşılık verdi o da hüzünle. "Ne diyeceğimi bile bilemiyorum."</p>

  <p class="calibre3">"Kesinlikle bugünü takvimime işaretleyeceğim," dedi Anne ciddi bir ifadeyle.</p>

  <p class="calibre3">"Sana sarılmak istiyorum ama beni inciteceğinden korkuyorum. Önceden böyle düşünmezdim ama adamın kafasına levyeyi geçirdiğini duyunca..."</p>

  <p class="calibre3">Anne gülümsemeye çalıştı. Her yeri ağrıyordu. Kaburgaları, başı, ciğerleri. Kendini kamyon altında kalmış gibi hissediyordu.</p>

  <p class="calibre3">"Dişçim," dedi Franny sanki en önemli şey buymuş gibi. "Bir seri katil ellerini ağzıma soktu ha!"</p>

  <p class="calibre3">Anne, Vince'e döndü. "İtiraf etti mi?"</p>

  <p class="calibre3">Vince başını iki yana salladı. "Avukatı var. Ona yaklaşamıyoruz bile."</p>

  <p class="calibre3">"Ama Anne'e bunları yaptı," dedi artık iyiden iyiye kişisel özelliği haline gelmeye başlayan öfkesiyle. "Kimi tutarsa tutsun, bu işten paçayı sıyıramayacak!"</p>

  <p class="calibre3">"Hayır," dedi Vince. "O da durumunun farkında. Sanırım anlaşma isteyecektir."</p>

  <p class="calibre3">"Sakın ha!" diye bağırdı Franny. "Kızartın onu!"</p>

  <p class="calibre3">Vince omzuna hafifçe vurup, "Kesinlikle haklısın dostum," dedi. "Eğer böyle bir seçeneğimiz olursa..."</p>

  <p class="calibre3">"Ama ya cinayetler?" diye sordu Anne. "Karly Vickers?"</p>

  <p class="calibre3">"Şu an elimizde yeterli fiziksel kanıt yok. Aslında hiç kanıt yok. Senin peşine düşünceye dek hiç hata yapmamış," dedi. "Kolyeyi nereden buldun?"</p>

  <p class="calibre3">Anne durumun ne derece hüzün verici olduğunu düşünerek iç çekti. "Tommy verdi. Evde bulmuş olmalı. Bunun özel, değerli bir şey olduğunu düşünmüş."</p>

  <p class="calibre3">Çocuğun bu hoş davranışı domino taşlarını tetiklenmiş sonunda da babasının bir canavar olduğu ortaya çıkmıştı. Yunanlılar bile bundan daha iyi bir trajedi yazamazlardı.</p>

  <p class="calibre3">"Tommy'yle konuştun mu?" diye sordu.</p>

  <p class="calibre3">Adamın yüzündeki ifadeden cevabı anlamıştı.</p>

  <p class="calibre3">"Annesi yanına bile yaklaşmamıza izin vermiyor."</p>

  <p class="calibre3">Anne'in gözlerinden neler düşündüğünü anlayınca gelip usulca&nbsp;elini tuttu. "Yapabileceğin bir şey yok, tatlım. Düşünme artık."</p>

  <p class="calibre3">Anne sanki çok sevdiği birini kaybetmişçesine üzgündü. Bir şekilde bir şeyler yapmış olması gerektiğini düşünüyordu. Ama o an artık Tommy Crane'i bir daha göremeyebileceğini anlamıştı. Bunu söylemedi. O an kimse buna inanmayabilirdi ama o buna kesinlikle emindi. Çocuk bütünüyle hayatından çıkıp gitmişti.</p>

  <p class="calibre3">"Seni neşelendirmek için bir hediye getirdim," dedi Franny renkli bir hediye paketini yatağın yanındaki sehpanın üzerine koyarken.</p>

  <p class="calibre3">Anne paketi merakla alıp, serum takılı olmayan eliyle açtı. Siyah bir gecelik.</p>

  <p class="calibre3">"Normalde çiçek, çikolata filan getirirler bizimki iç çamaşırı getiriyor."</p>

  <p class="calibre3">"Bir gecelik kadar kendini iyi hissettirecek bir şey yoktur," dedi Franny.</p>

  <p class="calibre3">"Ben de böyle bir şeyi ne zaman görsem kendimi iyi hissetmişimdir," diye itiraf etti Vince.</p>

  <p class="calibre3">"Gördün mü?"</p>

  <p class="calibre3">Anne eğer canı yanmasa gözlerini kısıp ters ters bakacaktı.</p>

  <p class="calibre3">Franny eğilip, canını yakmamaya azami çaba harcayarak yanağına bir öpücük kondurdu. "Çıkayım da biraz dinlen," dedi ardından da Vince'e komik bir ifadeyle göz kırptı.</p>

  <p class="calibre3">Franny çıkınca "Çok enteresan bir adam," dedi Vince gülerek.</p>

  <p class="calibre3">Anne elindeki geceliğe bakıp, kaşlarını çatarak, "Evet, ikiniz de," dedi.</p>

  <p class="calibre3">"Şimdi ciddi olarak soruyorum," dedi. "Nasılsın?"</p>

  <p class="calibre3">Cesur görünecek ya da analitik yorumlar yapacak halde değildi. Gözleri yaşlarla dolarken titreyişlerini de gizlemeye çalışmadı. "Hayatımda hiç bu kadar korkmamıştım."</p>

  <p class="calibre3">Vince yatağın ucundan kalkıp, kollarını Anne'in boynuna doladı.</p>

  <p class="calibre3">"Bir de beni görseydin," diye mırıldandı. "O piçin seni kaçırdığını öğrendiğimde..."</p>

  <p class="calibre3">"Bir süre daha sarılır mısın bana?" diye fısıldadı Anne.</p>

  <p class="calibre3">"Bütün gece sarılırım sana," dedi Vince saçlarını okşayarak.</p>

  <p class="calibre3">"Dokuzdan sonra burada kalmana izin vereceklerini sanmıyorum."</p>

  <p class="calibre3">"Hele bir denesinler bakalım," dedi. "Tanrı beni senden ayırabilecek bir hemşire yaratmadı daha. Anladın mı?"</p>

  <p class="calibre3">Alnını öptü. O anda Anne hissettiği gerginliğin kısmen de olsa azaldığını duyumsamıştı.</p>

  <p class="calibre3">"Çok ciddiyim, Anne," dedi sessizce. "Hiçbir yere gitmiyorum. Chicago'lu kaba saba herifin teki olabilirim. Ama gördüğüm anda seni sevdiğimi anladım. Hayatımın geri kalanını seninle geçirmek istiyorum. Buna ne dersin? Belki de belli bir mesafeden daha fazla yaklaşmamam için mahkeme karan filan çıkartmak isteyebilirsin."</p>

  <p class="calibre3">Anne gülümseyerek başını iki yana salladı. Vince haklıydı. Ölüme bu derece yaklaşınca yaşamdaki diğer kararları almak son derece kolaylaşmıştı.</p>

  <p class="calibre3">Vince eğilip dudaklarından öpünce daha önce kendini bu derece güvende hissetmediğini düşündü. Bu derece sevildiğini de hiç hissetmemişti.</p>

  <div class="mbppagebreak" id="calibre_pb_93"></div>
</body>
</html>
