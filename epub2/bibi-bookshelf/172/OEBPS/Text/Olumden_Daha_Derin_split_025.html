<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ölümden Daha Derin</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1"></p>

  <p class="calibre4"><span class="bold">25</span></p>

  <p class="calibre3">"Dennis, sana onuncu kez söylüyorum. Otur yerine," dedi Anne, mümkün mertebe ses tonuna yansıtmamaya çalıştığı öfkesine giderek yenilmeye başlayarak.</p>

  <p class="calibre3">Normalde beşinci sınıf öğrencilerine karşı daima kendini kontrol ederdi. Asla terlediğini görmelerine izin verme. Ama bugün ter kesici ilaçlar bile buna engel olamıyordu.</p>

  <p class="calibre3">Dennis Farman okula geldiği için memnundu. Hem Dennis açısından hem de babasıyla yeni bir konuşma yapmak zorunda kalmayacağı için kendi açısından. Onunla parkta bulduğu ceset hakkında konuşmak istedi ama çocuk öğretmenine zerre kadar ilgi göstermedi. Zaten sabahtan beri söylediği hiçbir şeye ilgi göstermemişti ki.</p>

  <p class="calibre3">Sırasının yanında yere çömelmiş, bir eliyle kapattığı defterine bir şeyler çizip duruyordu. Oysa Amerikan Tarihi kitabının on ikinci ünitesini okuyor olması gerekiyordu. Sınıfın geri kalanının yapması gerektiği gibi. Ama başta onunla birlikte cesedi bulanlar olmak üzere çoğu okumalarına ikide bir ara verip, yan gözle Dennis'e bakıyorlardı.</p>

  <p class="calibre3">Wendy ona nefret dolu bakışlar fırlatıyor, Tommy göz ucuyla ona bakarken sanki hiç bakmıyormuş gibi yapıp, dikkat çekmemeye çabalıyordu. Solgun ve gergin gözüken Cody ise burnunu kitabına gömmüştü ama o da on beş dakikadan beri sayfayı çevirmemişti. Zaten hemen arkasındaki Dennis uzanıp ikide bir Cody'nin başına kalemiyle vuruyordu. Tıpkı kedinin yakaladığı&nbsp;dehşet içindeki fareyle oynaması gibi.</p>

  <p class="calibre3">Anne ayağa kalkıp, kararlı adımlarla sıraların arasında dolaşmaya başladı. Şimdi sınıftaki tüm gözler onun üzerinde kenetlenmişti. Herkes bir şeyler olmasını bekler gibiydi. Dennis Farman'ın yanında durdu.</p>

  <p class="calibre3">"Dennis."</p>

  <p class="calibre3">Çocuk başını kaldırmak yerine gürültüyle gaz çıkardı. Bu sınıfta gerginlikle karışık bir kahkaha fırtınasının kopmasına neden oldu. Hemen arkasında oturan talihsiz kızsa yüzünü buruşturarak arkasına yaslandı. Koku iğrençti.</p>

  <p class="calibre3">"İğrenç! Kusacağım!"</p>

  <p class="calibre3">"Arka sıraya geç," dedi Anne ona. Soma sınıfa dönüp, "Okumaya devam etseniz iyi olur," dedi. "Öğleden sonra yazılı olacaksınız."</p>

  <p class="calibre3">Sınıftan itiraz dolu homurtular yükselirken Anne, Dennis Farman'ın yanına çöküp çocuğun yüzüne baktı. Dennis'se öğretmeninin orada olduğunu fark etmemiş gibi yaparak defterini karalamayı sürdürüyordu. Konsantrasyonunu bozmamak istermiş gibi gözlerini kısmış, dudaklarını da iyice sıkıyordu. Çok kızgın gibiydi. Yeni bir sayfa açıp, karalamaya başladı. Bu sırada kalemi parmak uçlarındaki kan çekilecek kadar sıkı tutuyordu.</p>

  <p class="calibre3">"Dennis," dedi kadın usulca. "Bugün doğru dürüst oturmamanın bir sebebi var mı?"</p>

  <p class="calibre3">Yanıt vermedi ama yanakları kıpkırmızı kesilmiş, gözleri birdenbire yaşlarla dolmuştu. Kalemi kağıda yırtacak kadar sert bastırdı.</p>

  <p class="calibre3">Anne bir gece önceyi, Farman'ların evini ve Frank Farman'ın DennisTe ilgileneceğine dair verdiği sözü hatırladı.</p>

  <p class="calibre3">Saatine bakıp, doğruldu. "Tamam çocuklar. Şimdi koridora çıkın, sırayla ve sessizce. Yemeğe gidiyoruz."</p>

  <p class="calibre3">Dennis de ayağa kalkmak için davrandı. Anne elini çocuğun omzuna atıp, "Sen değil," dedi.</p>

  <p class="calibre3">Dennis irkilip, sanki öğretmeni dokunuşuyla canını yakmış gibi geri çekildi.</p>

  <p class="calibre3">Çocuklar kaçamak bakışlar fırlatarak koridora yöneldiler. Sınıfın baş belasıyla ilgili söylentiler bu noktadan sonra kulaktan kulağa yayılırdı artık.</p>

  <p class="calibre3">"En son çıkan kapıyı da kapatsın, lütfen," dedi Anne.</p>

  <p class="calibre3">Kapının kapanışının ardından gerginlik elle tutulacak derecede artmıştı. Anne, Cody Roache'nin sandalyesini çekip, oturdu.</p>

  <p class="calibre3">"Dün okuldan kaçtığın için sorun mu çıktı?"</p>

  <p class="calibre3">Dennis gözlerini kaçırdı ama yüzü daha da kızarmıştı.</p>

  <p class="calibre3">"Bak duygularını içine atmanın sana bir yaran olmaz, Dennis. Eğer sinirliysen sinirli olduğunu söyle. Birlikte halletmeye çalışalım. Konuşmazsan sana yardım edemem."</p>

  <p class="calibre3">Sırtını öğretmenine döndü. Anne bir süre ne yapması gerektiğini bilemeden öylece bekledi. İçinde neler olabileceğine ilişkin korkunç bir his vardı. Frank Farman Ta konuşmaya gitmişti. Adam bu hareketi utanç verici bir şey olarak değerlendirip, acısını Dennis'ten çıkarmış olabilirdi.</p>

  <p class="calibre3">Babası bir kez bile ne ona ne de annesine el kaldırmıştı ama zayıf egolu, öfkeli bir adamın çileden çıktığında verebileceği tepkilere yine de pek yabancı sayılmazdı. Neticede babası kim bilir kaç kere acımasız sözleriyle annesini hıçkırıklara boğmuştu. Üstelik bu konuda başanlı olduğunu görünce de benzer şeyleri daha sık yapmaya başlamıştı.</p>

  <p class="calibre3">Anne daha küçük yaşta kendini duygusal açıdan ondan uzaklaştırmayı başardığı için sözleri babasını seven annesinin üzerindeki etkisini gösterememişti. Ama Anne öfke ve kinin yüreğe bir taş gibi oturduğunu bilirdi. Böyle bir durumda bu histen kurtulmanın yolu onu dışarı atmaya çabalamaktan geçiyordu. Dennis ise henüz bunun farkında değildi.</p>

  <p class="calibre3">"Bana kızgın mısın?" diye sordu.</p>

  <p class="calibre3">Çocuğun vücudu öfkeden kaskatıydı. Saklamaya çalıştığı için de tir tir titremeye başlamıştı. Sonra birden duygularını içine atmaktan vazgeçti. Döndü. Bakışları vahşileşmişti.</p>

  <p class="calibre3">"SENDEN NEFRET EDİYORUM!" diye bağırdı. "SENDEN NEFRET EDİYORUM! SEN OROSPUNUN TEKİSİN!"</p>

  <p class="calibre3">Anne kendini bu derece sert bir tepkiye hazırlamış değildi. Arkasına yaslanıp, çocuğun öfkesini kusuşunu izlerken kalbi yerinden çıkacak kadar hızlı atıyordu.</p>

  <p class="calibre3">Dennis sırasını yumruklamaya başladı. "Senden nefret ediyorum! Senden nefret ediyorum! Gebersen öyle sevinirim ki!"</p>

  <p class="calibre3"><span class="italic">Şimdi ne oldu Bayan Çokbilmiş Çocuk Psikologu?</span></p>

  <p class="calibre3">Kapıyı açmış ve canavarı salıvermişti. Acaba bu yaptığı doğru muydu? Onu köşeye sıkıştırmış, tüm öfkesini kusmasına izin vermişti. Duygularını sakladığı kutuyu ortaya dökecek sonra da hepsini yeniden toplayıp kaldıracaktı, öyle mi?</p>

  <p class="calibre3">Anne ne yapacağına karar veremezken, Dennis sıranın üzerine kapanıp, hıçkıra hıçkıra ağlamaya başladı.</p>

  <p class="calibre3"><span class="italic">. Bir şeyler yapsana salak.</span></p>

  <p class="calibre3">"Özür dilerim, Dennis," dedi biraz titreyen bir sesle. "Başını belaya soktuğum için özür dilerim. Böyle olsun istemezdim. Sadece seni merak ettiğim için evinize geldim."</p>

  <p class="calibre3">Doğru şeyi söyleyip söylemediğine dair en ufak bir fikri yoktu. Ayrıca çocuk katıla katıla ağladığından belki de söylediklerini duymuyordu bile. Çocuğun müthiş nefretine karşın Anne ona acımıştı. Normalde çocuk bir canavardı. Tam bir baş belasıydı. Ama Anne onun bu hale kendi kendine gelmediğini de gayet iyi biliyordu. Tüm bu sorunların altında tek bir şey yatıyordu. O duygularıyla nasıl başa çıkacağını bilmeyen korku içindeki küçük bir çocuktu. Büyük bir olasılıkla kızgın olduğu kadar korkuyordu da.</p>

  <p class="calibre3">Anne eğilip, elini çocuğun başına koydu. "Özür dilerim, Dennis. Bana istediğin kadar kızabilirsin. Bunu birlikte halledelim. Elimden gelen yardımı yapmaya hazırım."</p>

  <p class="calibre3">Ama bunu nasıl yapacaktı? Olanları anlatmasını sağlasa bile bunun ne faydası olacaktı? Eğer babası şüphelendiği gibi, bugün yerine oturamamasma neden olan bir ceza vermişse bunu nasıl halledecekti? Frank Farman'ı yetkililere şikayet edebilirdi ama bu Dennis için işleri daha da berbat bir hale sokardı elbette.</p>

  <p class="calibre3">"Burada güvendesin, Dennis," dedi sessizce. "Bunu bilmeni istiyorum. Benimle ihtiyacın olduğu her an, gelip konuşabilirsin. Sana kızmayacağım. Ceza da vermeyeceğim. Sadece dinleyip, seninle birlikte sorununa çözüm arayacağım."</p>

  <p class="calibre3">Çocuğun ağlamaları yerini hıçkırıklara bırakmıştı. Arada da burnunu çekiyordu. Sonra burnunu zaten iyice kirlenmiş eşofmanının koluna sildi. Şimdi utanmıştı. Daha on bir yaşında, sınıf arkadaşlarından bir yaş büyüktü, çocuklukla yetişkinlik arasındaki o tuhaf farklılığı, insanın giderek karmaşıklaşan duygularla ne hale gelebildiğini görmüştü.</p>

  <p class="calibre3">"Tamam," dedi Anne. "Bu aramızda. Kimse bilmeyecek. Eğer biri herkes çıktıktan sonra neler olduğunu sorarsa onlara sana bağırıp, fazladan ev ödevi cezası verdiğimi söyleyeceğim. Sence bu nasıl bir plan?"</p>

  <p class="calibre3">Yüzüne bakmıyordu ama hafifçe başını salladı. Anne de ayağa kalkıp, sandalyeyi Cody'nin sırasına yerleştirdi. "Güzel. Şimdi tuvalete gidip yüzünü yıka ve yemeğe git."</p>

  <p class="calibre3">Çocuğun tüm öfkesi dinmişti. Defterini sıranın içine koyup, kapıya yöneldi.</p>

  <p class="calibre3">Şimdilik bu kadar yeterdi. Anne kapıya doğru yürüyen çocuğu izlerken daha fazla üstelememeye karar vermişti. Dennis bu konuyu düşünecekti. Sonra kendisine güveneceğini umuyordu. Ancak o zaman gelip hikayesini anlatabilirdi.</p>

  <p class="calibre3">Bu iyi bir plan mıydı yoksa korkakça mı davranmıştı? Bilmiyordu. Eğer çocuğa baskı yapmazsa, bundan sonra olanları babasına anlatmazsa adam oğlunu başka bir şey için cezalandırmayacak mıydı?</p>

  <p class="calibre3">Mendez keşke arasaydı diye düşündü. Frank Farman Ta o baş edebilir, kendisini bu dertten kurtarabilirdi.</p>

  <p class="calibre3">Kısa bir süre bunları düşündükten sonra dönüp, Dennis'in sırasına baktı. Suçluluk duygusuna kapıldığını hissetmesine rağmen uzanıp, sıranın içindeki defteri aldı. Defterin Dennis'in son yazdığı sayfası açık kalmıştı.</p>

  <p class="calibre3">Gözyaşlarıyla ıslanan mürekkebin dağıldığı sayfada, çakan&nbsp;şimşekleri andıran çizgiler vardı. Anne çocuğun bütün sabah neler yaptığını görmek için diğer sayfaları çevirmeye koyuldu ve o anda kanının donduğunu hissetti.</p>

  <p class="calibre3">Dennis bir önceki sayfaya çocukça çizgileriyle göğüslerine bıçak saplanmış çıplak kadın resimleri yapmıştı.</p>

  <div class="mbppagebreak" id="calibre_pb_25"></div>
</body>
</html>
