<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ölümden Daha Derin</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1"></p>

  <p class="calibre4"><span class="bold">4</span></p>

  <p class="calibre3">Anne, Frank Farman 'ın yanından uzaklaşıp, olay yerinde, bir kütüğün üzerinde oturan öğrencilerinin yanına doğru yürürken içinin titrediğini hissediyor, başım hem az önce olay mahallinde gördüklerinin hem de Frank Farman' a duyduğu öfkenin etkisinden kurtulmak için iki yana sallıyordu. Adam ona 'sizinle uğraşacak halim yok' türünden şeyler söylemiş, 'çocuğumla ben ilgilenirim' diye de eklemişti. Sanki çocuğunun bu insanlık dışı manzarayı izlemesi iyi bir şeymiş gibi konuşmuştu. Aşağılık herif.</p>

  <p class="calibre3">Farman'ın veli toplantısındaki halini hatırlamıştı. Adam kendi sesini duymaya bayılan, başkalarını dinlemeye zerre kadar yanaşmayan, bir kadınla aynı fikirde olmaktansa yerin dibine geçmeyi tercih edebilecek türden biriydi.</p>

  <p class="calibre3">Tıpkı babası gibi.</p>

  <p class="calibre3">İlk anda içindeki titremenin asıl nedenini tespit edememişti. Acaba bir cinayet kurbanını görmek, onun kırık bir oyuncak bebek gibi bir kenara atıldığını fark etmek mi yoksa öğrencilerinin cesetle burun buruna geldiklerini düşünmek mi neden olmuştu buna?</p>

  <p class="calibre3">Wendy'yle Tommy'yi parktan çıkartıp, okula götürdü. Onları ofiste oturtup, ailelerini aradı.</p>

  <p class="calibre3">Wendy'nin annesine parkta bir kaza olduğunu, kızını hemen eve getireceğini mümkün olan en kısa şekilde izah etti.</p>

  <p class="calibre3">Crane'in evindeyse telesekreter devredeydi. O da aynı mesajı tekrarladı.</p>

  <p class="calibre3">Anne aracı kullanırken çocukların ağzını bıçak açmıyordu. O&nbsp;da ne demesi gerektiğini bilmiyordu. Her şey yoluna girecek mi demeliydi? Oysa yaşamları değişmişti çocukların. Gerçek olan tek şey buydu. Ölü bir kadınla burun buruna geldikleri o an yaşamları boyunca kabusları olacaktı.</p>

  <p class="calibre3">Onlara nasıl destek olabileceği konusunda zihin jimnastiği yapmaya koyulmuştu ama çocuk psikolojisiyle ilgili öğrendikleri sanki aklından bütünüyle uçup gitmişti. Mezun olduktan sonra psikolojiyle ilgilenmemiş, klinik bir çalışmada da görev almamıştı. Beşinci sınıf öğrencilerine beş yıl ders vermek de onu böylesi bir duruma karşı hazırlamamıştı elbette.</p>

  <p class="calibre3">Belki onlara sorular sormalı, yaşadıklarını içine atmamaları, duygularını dışarı dökmeleri için bir fırsat vermeliydi. Ama belki de kendi sorunlarına odaklandığı için bunu yapamayacak derecede meşguldü.</p>

  <p class="calibre3">Anne otoparka yöneldiğinde kapıda bekleyen Sara Morgan'ı gördü. Wendy'nin annesi uzun boyu, atletik yapısıyla masmavi gözlü, sapsarı saçlı kızının yetişkin versiyonuydu. Üzerinde mavi bir tişörtle, paçalarını ayağındaki beyaz çorapların gözükebileceği kadar kıvırdığı kot pantolonu vardı. Neler olup bittiğini anlayamamanın neden olduğu tedirginlikle ağladığı anlaşılıyordu.</p>

  <p class="calibre3">"Tanrım," dedi Anne'yle Wendy otomobilden inerlerken. "Seksen beş yaşında, tekerlekli sandalyede oturup, bütün gün polis telsizlerini dinleyen komşum bana parkta bir ceset bulunduğunu söyledi," diye anlatmaya başladı. "Wendy orada mıydı? Neler olduğunu gördü mü? Wendy!"</p>

  <p class="calibre3">Sara Morgan yere diz çökünce Wendy kollarını açıp, annesine sımsıkı sarıldı.</p>

  <p class="calibre3">"İyi misin bebeğim?" diye sorarken bir yandan da kızının yüzünde herhangi bir yara filan var mı diye dikkatle inceliyordu.</p>

  <p class="calibre3">"Koşuyorduk. Sonra bir tepeden aşağı düştük. Ve o anda..." Wendy nefes almak için bir an sustu. "Tommy kadının üzerine düştü! Ölü kadının tam üzerine! Çok çirkindi!"</p>

  <p class="calibre3">"Ah, Tanrım!"</p>

  <p class="calibre3">"Ve Dennis ona dokunmaya kalktı. Deli o!"</p>

  <p class="calibre3">Sara Morgan, başını kaldırıp Anne'e baktı. "Kimmiş? Nasıl... Vurulmuş mu? Ne olmuş?"</p>

  <p class="calibre3">"Bilmiyorum," dedi Anne. "Bir süre herhangi bir açıklama yapacaklarını sanmıyorum."</p>

  <p class="calibre3">"Bir de köpek vardı," diye devam etti Wendy. "Vahşi bir şeydi. Bize hırladı. Dennis de belki kadını köpeğin öldürmüş olabileceğini söyleyip... "</p>

  <p class="calibre3">"Köpek mi?" dedi annesi. "Nasıl bir köpek? Ağzı köpürmüş müydü? Ona dokundun mu?"</p>

  <p class="calibre3">"Hayır! Köpek kaçtı."</p>

  <p class="calibre3">"Kuduz olabilirdi! Dokunmadığına emin misin?"</p>

  <p class="calibre3">"Dokunmadım!" diye ısrar etti Wendy.</p>

  <p class="calibre3">Sara Morgan gözlerinin önüne düşen perçemini eliyle geriye atıp, Anne'e baktı. "Neler oluyor? Polis gelecek mi?"</p>

  <p class="calibre3">"Bilmiyorum," dedi Anne. "Dennis Farman'ın babası polis zaten. Wendy'yle Tommy'yi evlerine götürmemi o istedi. Belki şerifin bürosundan sizi ararlar. Bana bir şey söylemedi."</p>

  <p class="calibre3">"Bu çok korkunç. Biz buraya suç ortamlarından uzaklaşmak için taşındık. Tabii hava kirliliğinden ve trafikten de. Wendy'nin okuldan eve yürüyerek gelmesine izni verirken en ufak bir tedirginlik duymamıştım. Sizce kadını o köpek öldürmüş olabilir mi?"</p>

  <p class="calibre3">"Pek öyle gözükmüyordu," dedi Anne.</p>

  <p class="calibre3">Sara Morgan yeniden kızına döndü. "Eğer o köpeğe dokunduysan... "</p>

  <p class="calibre3">"Köpeğe dokunmadım!" diye bağırdı Wendy kızarak.</p>

  <p class="calibre3">"Onu doktora götürmeli miyim?" diye sordu Anne'e dönüp. "Kocamın amcasının eski karısının kız kardeşi bir terapisttir. Beverly Hills'te çalışıyor."</p>

  <p class="calibre3">"Siz bilirsiniz."</p>

  <p class="calibre3">"Ne düşüneceğimi bilmiyorum," diye ekledi. "Annelik kitabında bu tür bir sorunla ilgili bir bölüm yok."</p>

  <p class="calibre3">"Doğru," dedi Anne. "Çocuk olma kitabında da:"</p>

  <p class="calibre3">"Haklısınız. Tanrım, ben bile hayatımda bir ceset görmedim.&nbsp;Cenazelerde tabuta yaklaşmam bile. Bunu düşünmek bile beni rahatsız eder."</p>

  <p class="calibre3">"Tommy'yi evine götürmem gerek," dedi Anne. "Annesine ulaşamadım."</p>

  <p class="calibre3">"Peter'ın ofisini arayayım," diye önerdi Sarah. "O bizim dişçimiz. Kocamla golf oynarlar." . *</p>

  <p class="calibre3">"Kusura bakmazsanız onu evine teslim etmeyi tercih ederim."</p>

  <p class="calibre3">"Tabii ki, rica ederim. Bu arada Wendy'yi eve getirdiğiniz için teşekkür ederim."</p>

  <p class="calibre3">Anne otomobiline döndü. Arka koltukta oturan Tommy başını eğmiş, kucağında tuttuğu ellerini inceliyordu.</p>

  <p class="calibre3">"Annen sence eve dönmüş müdür, Tommy?"</p>

  <p class="calibre3">Çocuk saatine bakıp, "Evet," dedi.</p>

  <p class="calibre3">"Seni merak etmiştir."</p>

  <p class="calibre3">"Piyano dersim vardı," dedi endişeli bir ifadeyle. "Belki de direk oraya gitmeliyiz."</p>

  <p class="calibre3">"Başından geçenleri duyunca piyano öğretmenin bugünkü derse gelmemiş olmanı anlayışla karşılayacaktır."</p>

  <p class="calibre3">Çocuk hiçbir şey söylemedi.</p>

  <p class="calibre3">"Olanları bana anlatmak ister misin?" diye sordu Anne.</p>

  <p class="calibre3">"Hayır, teşekkürler."</p>

  <p class="calibre3">Neden hislerini onunla paylaşsın ki? Çocuğun dersine sadece iki aydır giriyordu ve Tommy, gözlemlediği kadarıyla duygularını içine atan bir çocuktu. Zekiydi ama dikkatleri üzerine toplamak isteyen tiplerden değildi. Yapabildiği en iyi şeyse görünmez olmaktı.</p>

  <p class="calibre3">Anne bunun nedenini merak ediyordu. Ailesiyle tanışmıştı. Babası son derece neşeli, hoşsohbet bir dişçiydi. Annesiyse biraz gergindi ama yine de toplantıda gördüğü kadarıyla yeterince hoş bir insandı. Çocuğunun yeteneklerinden ve akademik başarılarından gurur duyuyordu. Emlak işi yapıyor ayrıca yardım kuruluşlarında gönüllü çalışıyordu. Kısacası Crane ailesi tipik bir Amerikan ailesinden farklı değildi.</p>

  <p class="calibre3">Morgan'lann iki katlı, İspanyol tarzı, şirin dış cephe kaplamalı, arka bahçelerindeki dev meşe ağacıyla öndeki hoş manzaranın ortasındaki güzel evlerinden dört blok kadar ileride oturuyorlardı. Güneş batarken ön pencerelerde ve evin önündeki lambalarda davet edici ışıklar yanmıştı.</p>

  <p class="calibre3">Pencerelerden birinden Anne üzerindeki fuşya renkli elbiseyle telefonla konuşan Janet Crane'i gördü.</p>

  <p class="calibre3">Tommy araçtan inip, kapıya yöneldi. Anne yetişip, çocuğa elini uzattı. Tommy de hemen öğretmeninin elini tuttu. Kapıya yaklaşırlarken çocuğun elini biraz fazla sıktığını hissetmişti.</p>

  <p class="calibre3">Daha merdivenlere ulaşmadan kapı hızla açıldı. Janet Crane fal taşı gibi açtığı gözlerini çocuğa dikti.</p>

  <p class="calibre3">"Nerede kaldın?" diye bağırdı büyük bir öfkeyle. "Aklımı kaçıracaktım! Piyano dersin olduğunu biliyorsun..."</p>

  <p class="calibre3">"Bayan Crane..." diye sözünü kesmeye çalıştı Anne.</p>

  <p class="calibre3">"Bay England'ın zamanını boşa harcamaya hakkın yok. Benim de."</p>

  <p class="calibre3">"Bayan Crane," dedi Anne bu kez biraz daha set bir ses tonuyla. "Mesajımı almadınız mı?"</p>

  <p class="calibre3">Janet Crane ona sanki kadın karşısında şimdi belirmiş gibi bir ifadeyle baktı. "Mesaj? Ne mesajı? Mesajları dinlemedim. Çocuğuma ulaşmaya çalışıyordum."</p>

  <p class="calibre3">"İçeri girebilir miyiz lütfen?" diye sordu Anne.</p>

  <p class="calibre3">Tommy'nin annesi kendini sakinleştirmek için derin bir nefes aldı. "Tabii. Özür dilerim. Buyurun Bayan Navarre."</p>

  <p class="calibre3">Tommy içeri yönelirlerken hâlâ Anne'in elini bırakmamıştı. Başını eğmiş, yerdeki Meksika tarzı yer karolarına bakıyordu. Anneyle sıcak bir kucaklaşma filan olmamıştı. Kadın çocuğun nasıl olduğuyla zerre kadar ilgilenmemiş yalnızca piyano dersinin geciktiğinden yakınmıştı.</p>

  <p class="calibre3">Anne yere çömelip, "Tommy ben annenle konuşurken sen de gidip elini yüzünü yıkasana," dedi.</p>

  <p class="calibre3">Çocuk koridorda ilerleyip, papağan resimleriyle bezeli sarı duvar kağıdıyla kaplı banyo kapısını açıp, gözden kayboldu.</p>

  <p class="calibre3">"Özür dilerim," dedi Janet Crane. "Meraktan aklımı kaçıracaktım. Çünkü Tommy'nin piyano dersini kaçırması çok sıra dışı bir şey. Genelde çok dakik bir çocuktur o."</p>

  <p class="calibre3">Anne, tıpkı annesi gibi diye düşündü. Büyük vatkalı fuşya takımı, kabartıp, sardığı saçlarıyla o da kesinlikle korkunç derecede dakik bir insan gibi gözüküyordu. Anne'in aklına 'soğuk nevale' tanımı geldi. Veli toplantısındaki kontrollüymüş izlenimi veren kişiliği küçücük bir endişeyle, oğlunun piyano dersini kaçırışıyla, farklı bir şekle bürünmüştü.</p>

  <p class="calibre3">Anne çocukların parkta buldukları cesetten, Tommy'nin bir mezarın üzerine düşüşünden bahsetti.</p>

  <p class="calibre3">Janet Crane'in gözleri yine yuvalarından çıkacak gibi açılmıştı. "Ah, aman Tanrım!"</p>

  <p class="calibre3">Aniden dergi kataloglarından kopyalanmış gibi duran salona döndü. Topukları yer karosu üzerinde adeta çınlıyordu. Kendini köşedeki kanepeye attı. Gözlerini sanki bir yardım arıyormuş gibi devirerek sağına soluna bakmıyordu.</p>

  <p class="calibre3">"Sanırım Tommy biraz şokta," dedi Anne. "Olaydan sonra pek konuşmadı."</p>

  <p class="calibre3">"Ben-ben-ben ne yapacağımı bilemiyorum," dedi annesi. "Doktor çağırayım mı?"</p>

  <p class="calibre3">"Fiziksel olarak bir sorunu yok sanırım. Ama belki bir danışmana götürmek isteyebilirsiniz."</p>

  <p class="calibre3">"Neden kimse aramadı beni?" diye sordu, öfkesini yönlendirecek birilerini aramaya koyularak. "Neden Müdür Garnett aramadı? Neden buraya gelmedi?"</p>

  <p class="calibre3">"Bay Garnett bugün yoktu."</p>

  <p class="calibre3">Tommy kapıda belirdi. Yüzü ve kolları temizlenmiş, yaşadıklarının nişanesi ellerindeki çizikler ortaya çıkmıştı. Saçlarını ıslatıp, elinden geldiğince düzgün taramaya çalışmıştı. Ama üstü başı hâlâ toz içindeydi. Ayrıca kotunun dizi de yırtılmıştı. Anne acaba kadın bu halde oturmasına izin verecek mi diye düşünmeden edemedi.</p>

  <p class="calibre3">"Tommy!" dedi annesi çocuğa yönelerek. "Özür dilerim. Başına gelenleri bilmiyordum."</p>

  <p class="calibre3">Anne kadının çocuğuna tedirgin bir ifadeyle dokunuşunu izledi. Kadın oğlunun yaralarını incelerken sanki kendisine bir şey bulaşmasından korkuyormuş gibi davranıyordu.</p>

  <p class="calibre3">Ön camdan Anne kadının küçük kırmızı Volkswagen'inin yanına park eden siyah bir Jaguar otomobili izledi. Araçtan inen Peter Crane eve doğru yöneldi.</p>

  <p class="calibre3">Yakışıklı, orta boylu, siyah takım elbisesiyle son derece şık bir adamdı. Kapıyı açıp neşeli bir ifadeyle içeri seslendi.</p>

  <p class="calibre3">Tommy hemen annesinden uzaklaşıp, kapıdaki babasının beline sımsıkı sarıldı. Peter Crane biraz şaşırmıştı. Karısı hemen yanına gidip, olanları ona anlattı.</p>

  <p class="calibre3">Anne adamın yüzündeki şaşkınlığı net biçimde görmüştü.</p>

  <p class="calibre3">"Öyle bir şeyi görmesi çok korkunç," dedi Anne, kapıya doğru ilerleyerek.</p>

  <p class="calibre3">"Tommy'yi eve Bayan Navarre getirdi," dedi Janet Crane.</p>

  <p class="calibre3">"Orada mıydınız?" diye sordu adam.</p>

  <p class="calibre3">"Olanları duyar duymaz parka gittim."</p>

  <p class="calibre3">"Ah, Tanrım," dedi adam.</p>

  <p class="calibre3">"Ben Bay England'ı arayacağım," dedi karısı. "Tommy'nin derse bugün neden gelmediğini söyleyeyim."</p>

  <p class="calibre3">Topuklarını çınlata çınlata evin diğer odasına doğru yöneldi.</p>

  <p class="calibre3">"Burada böyle şeyler olmaz," dedi adam.</p>

  <p class="calibre3">Anne yirmi bin nüfuslu (tatilde öğrenciler evlerine dönünce yirmi üç bin) Oak Knoll kasabasında doğup, büyümüştü. Burası son derece gelişmiş, kaliteli bir kasabaydı ve Los Angeles'a da yalnızca iki saatlik mesafedeydi. Prestijli özel okulların bulunduğu, eğitimli profesyonellerin, akademisyenlerin, sanatçıların oturduğu bir kasabaydı orası. Suç küçük uyuşturucu işleri, basit hırsızlıklar, önemsiz vandalizm olaylarıyla sınırlıydı. Cinayet de olmazdı parklara gömülen kadınlar da.</p>

  <p class="calibre3">"Kadının kim olduğunu biliyorlar mı? Ne olduğunu tespit ettiler mi?" diye sordu.</p>

  <p class="calibre3">"Bilmiyorum," dedi Anne. "Ne düşüneceğimi bilmiyorum."</p>

  <p class="calibre3">Adam başını iki yana sallayarak iç çekti. "Neyse. Tommy'yi&nbsp;eve getirdiğiniz için size çok teşekkür ederim, Bayan Navarre. Çocuklarımızla bu derece yakından ilgilendiğiniz için size müteşekkiriz."</p>

  <p class="calibre3">"Eğer yardım edebileceğim bir şey olursa hiç çekinmeden arayın," dedi Anne. "Sizde telefonum var."</p>

  <p class="calibre3">Tommy'nin yanına çömeldi. "Bu senin için de geçerli, Tommy. Olup bitenleri konuşmak istersen beni ara. Ve bu gece iyice dinlenmeye çalış."</p>

  <p class="calibre3">Annesinin her şeye karşı geliştirdiği tedavi metodu buydu. Dinlenmek. Okulda kötü bir gün mü? Gidip biraz dinlen. Erkek arkadaşın mı terk etti? Git dinlen. Kanserden mi ölüyorsun? Git biraz dinlen.</p>

  <p class="calibre3">Anne yaşadıklarından bu dinlenmelerin hiçbir şeyi çözmediğini öğrenmişti. Bu aslında söylenecek bir şey bulunamadığında, bilinçsizce o an ağızdan çıkan bir öneriydi, hepsi bu.</p>

  <p class="calibre3">Evden çıkıp, otomobiline doğru yürürken, Tommy'nin en azından verilecek öneriler açısından daha şanslı olmasını umuyordu.</p>

  <div class="mbppagebreak" id="calibre_pb_4"></div>
</body>
</html>
